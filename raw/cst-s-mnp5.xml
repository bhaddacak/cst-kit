<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>
<p rend="centre">Namo tassa bhagavato arahato sammāsambuddhassa</p>

<p rend="nikaya">Aṅguttaranikāye</p>

<p rend="book">Manorathapūraṇī</p>

<p rend="book">Pañcakanipāta-aṭṭhakathā</p>

<p rend="strong">1. Paṭhamapaṇṇāsakaṃ</p>

<p rend="chapter">1. Sekhabalavaggo</p>

<p rend="title">1. Saṃkhittasuttavaṇṇanā</p>

<p rend="bodytext" n="1"><hi rend="paranum">1</hi><hi rend="dot">.</hi> Pañcakanipātassa <pb ed="V" n="3.0001" /><pb ed="M" n="3.0001" /><pb ed="P" n="3.0222" /> paṭhame sattannaṃ sekhānaṃ balānīti <hi rend="bold">sekhabalāni</hi>. Saddhābalādīsu assaddhiye na kampatīti <hi rend="bold">saddhābalaṃ</hi>. Ahirike na kampatīti <hi rend="bold">hirībalaṃ</hi>. Anottappe na kampatīti <hi rend="bold">ottappabalaṃ</hi>. Kosajje na kampatīti <hi rend="bold">vīriyabalaṃ</hi>. Avijjāya na kampatīti <hi rend="bold">paññābalaṃ. Tasmā</hi>ti yasmā imāni sattannaṃ sekhānaṃ balāni, tasmā.</p>

<p rend="title">2. Vitthatasuttavaṇṇanā</p>

<p rend="bodytext" n="2"><hi rend="paranum">2</hi><hi rend="dot">.</hi> Dutiye <pb ed="V" n="3.0002" /><hi rend="bold">kāyaduccaritenā</hi>tiādīsu upayogatthe karaṇavacanaṃ, hirīyitabbāni kāyaduccaritādīni hirīyati jigucchatīti attho. Ottappaniddese hetvatthe karaṇavacanaṃ, kāyaduccaritādīhi ottappassa hetubhūtehi ottappati bhāyatīti attho.</p>

<p rend="bodytext"><hi rend="bold">Āraddhavīriyo</hi>ti <pb ed="M" n="3.0002" /> paggahitavīriyo anosakkitamānaso. <hi rend="bold">Pahānāyā</hi>ti pahānatthāya. <hi rend="bold">Upasampadāyā</hi>ti paṭilābhatthāya. <hi rend="bold">Thāmavā</hi>ti vīriyathāmena samannāgato. <hi rend="bold">Daḷhaparakkamo</hi>ti thiraparakkamo. <hi rend="bold">Anikkhittadhuro kusalesu dhammesū</hi>ti kusalesu dhammesu anoropitadhuro anosakkitavīriyo.</p>

<p rend="bodytext"><hi rend="bold">Udayatthagāminiyā</hi>ti pañcannaṃ khandhānaṃ udayavayagāminiyā udayañca vayañca paṭivijjhituṃ samatthāya. <hi rend="bold">Paññāya</hi><pb ed="P" n="3.0223" /><hi rend="bold">samannāgato</hi>ti vipassanāpaññāya ceva maggapaññāya ca samaṅgibhūto. <hi rend="bold">Ariyāyā</hi>ti vikkhambhanavasena ca samucchedavasena ca kilesehi ārakā ṭhitāya parisuddhāya. <hi rend="bold">Nibbedhikāyā</hi>ti sā ca abhinivijjhanato nibbedhikāti vuccati, tāya samannāgatoti attho. Tattha maggapaññā samucchedavasena anibbiddhapubbaṃ appadālitapubbaṃ lobhakkhandhaṃ dosakkhandhaṃ mohakkhandhaṃ nibbijjhati padāletīti nibbedhikā, vipassanāpaññā tadaṅgavasena nibbedhikā, maggapaññāya paṭilābhasaṃvattanato tabbipassanā nibbedhikāti vattuṃ vaṭṭati. <hi rend="bold">Sammā dukkhakkhayagāminiyā</hi>ti idhāpi maggapaññā sammā hetunā nayena vaṭṭadukkhañca kilesadukkhañca khepayamānā gacchatīti sammā dukkhakkhayagāminī nāma, vipassanāpaññā tadaṅgavasena vaṭṭadukkhañca kilesadukkhañca khepayamānā gacchatīti dukkhakkhayagāminī. Dukkhakkhayagāminiyā vā maggapaññāya paṭilābhāya saṃvattanatopesā dukkhakkhayagāminīti veditabbā. Iti imasmiṃ sutte pañca balāni missakāneva kathitāni, tathā pañcame.</p>

<p rend="title">6. Samāpattisuttavaṇṇanā</p>

<p rend="bodytext" n="6"><hi rend="paranum">6</hi><hi rend="dot">.</hi> Chaṭṭhe <hi rend="bold">akusalassa samāpattī</hi>ti akusaladhammassa samāpajjanā, tena saddhiṃ samaṅgibhāvoti attho. <hi rend="bold">Pariyuṭṭhāya tiṭṭhatī</hi>ti pariyonandhitvā tiṭṭhati.</p>

<p rend="title">7. Kāmasuttavaṇṇanā</p>

<p rend="bodytext" n="7"><hi rend="paranum">7</hi><hi rend="dot">.</hi> Sattame <pb ed="V" n="3.0003" /><hi rend="bold">kāmesu laḷitā</hi>ti vatthukāmakilesakāmesu laḷitā abhiratā. <hi rend="bold">Asitabyābhaṅgi</hi>nti <pb ed="P" n="3.0224" /> tiṇalāyanaasitañceva tiṇavahanakājañca. <hi rend="bold">Kulaputto</hi>ti ācārakulaputto. <hi rend="bold">Ohāyā</hi>ti pahāya. <hi rend="bold">Alaṃ</hi><pb ed="M" n="3.0003" /><hi rend="bold">vacanāyā</hi>ti yuttaṃ vacanāya. <hi rend="bold">Labbhā</hi>ti sulabhā sakkā labhituṃ. <hi rend="bold">Hīnā kāmā</hi>ti pañcannaṃ nīcakulānaṃ kāmā. <hi rend="bold">Majjhimā kāmā</hi>ti majjhimasattānaṃ kāmā. <hi rend="bold">Paṇītā kāmā</hi>ti rājarājamahāmattānaṃ kāmā. <hi rend="bold">Kāmātveva saṅkhaṃ gacchantī</hi>ti kāmanavasena kāmetabbavasena ca kāmāicceva saṅkhaṃ gacchanti. <hi rend="bold">Vuddho hotī</hi>ti mahallako hoti. <hi rend="bold">Alaṃpañño</hi>ti yuttapañño. <hi rend="bold">Attagutto</hi>ti attanāva gutto rakkhito, attānaṃ vā gopetuṃ rakkhituṃ samattho. <hi rend="bold">Nālaṃ pamādāyā</hi>ti na yutto pamajjituṃ. <hi rend="bold">Saddhāya akataṃ hotī</hi>ti yaṃ saddhāya kusalesu dhammesu kātuṃ yuttaṃ, taṃ na kataṃ hoti. Sesapadesupi eseva nayo. <hi rend="bold">Anapekkho dānāhaṃ, bhikkhave, tasmiṃ bhikkhusmiṃ homī</hi>ti evaṃ saddhādīhi kātabbaṃ katvāva sotāpattiphale patiṭṭhite tasmiṃ puggale anapekkho homīti dasseti. Imasmiṃ sutte sotāpattimaggo kathito.</p>

<p rend="title">8. Cavanasuttavaṇṇanā</p>

<p rend="bodytext" n="8"><hi rend="paranum">8</hi><hi rend="dot">.</hi> Aṭṭhame <hi rend="bold">saddhamme</hi>ti sāsanasaddhamme. <hi rend="bold">Assaddho</hi>ti okappanasaddhāya ca pakkhandanasaddhāya cāti dvīhipi saddhāhi virahito. <hi rend="bold">Cavati nappatiṭṭhātī</hi>ti imasmiṃ sāsane guṇehi cavati, patiṭṭhātuṃ na sakkoti. Iti imasmiṃ sutte appatiṭṭhānañca patiṭṭhānañca kathitaṃ.</p>

<p rend="title">9. Paṭhamaagāravasuttavaṇṇanā</p>

<p rend="bodytext" n="9"><hi rend="paranum">9</hi><hi rend="dot">.</hi> Navame <pb ed="P" n="3.0225" /> nāssa gāravoti <hi rend="bold">agāravo</hi>. Nāssa patissoti <hi rend="bold">appatisso,</hi> ajeṭṭhako anīcavutti. Sesamettha purimasadisameva.</p>

<p rend="title">10. Dutiyaagāravasuttavaṇṇanā</p>

<p rend="bodytext" n="10"><hi rend="paranum">10</hi><hi rend="dot">.</hi> Dasame <pb ed="V" n="3.0004" /><hi rend="bold">abhabbo</hi>ti abhājanaṃ. <hi rend="bold">Vuddhi</hi>nti vaḍḍhiṃ. <hi rend="bold">Virūḷhi</hi>nti virūḷhamūlatāya niccalabhāvaṃ. <hi rend="bold">Vepulla</hi>nti mahantabhāvaṃ. Sesaṃ sabbattha uttānamevāti.</p>

<p rend="centre">Sekhabalavaggo paṭhamo.</p>

<p rend="chapter">2. Balavaggo</p>

<p rend="title">1. Ananussutasuttavaṇṇanā</p>

<p rend="bodytext" n="11"><hi rend="paranum">11</hi><hi rend="dot">.</hi> Dutiyassa <pb ed="M" n="3.0004" /> paṭhame <hi rend="bold">pubbāhaṃ, bhikkhave, ananussutesu dhammesū</hi>ti ahaṃ, bhikkhave, pubbe ananussutesu catūsu saccadhammesu. <hi rend="bold">Abhiññāvosānapāramippatto paṭijānāmī</hi>ti catūsu saccesu catūhi maggehi soḷasavidhassa kiccassa karaṇena abhijānitvā vosānapāramiṃ sabbesaṃ kiccānaṃ niṭṭhitattā katakiccabhāvaṃ pāraṃ patto paṭijānāmīti mahābodhipallaṅke attano āgamanīyaguṇaṃ dasseti. <hi rend="bold">Tathāgatassā</hi>ti aṭṭhahi kāraṇehi tathāgatassa. <hi rend="bold">Tathāgatabalānī</hi>ti yathā tehi gantabbaṃ, tatheva gatāni pavattāni ñāṇabalāni. <hi rend="bold">Āsabhaṃ ṭhāna</hi>nti seṭṭhaṭṭhānaṃ. <hi rend="bold">Sīhanāda</hi>nti abhītanādaṃ. <hi rend="bold">Brahmacakka</hi>nti seṭṭhacakkaṃ. <hi rend="bold">Pavattetī</hi>ti katheti.</p>

<p rend="title">2. Kūṭasuttavaṇṇanā</p>

<p rend="bodytext" n="12"><hi rend="paranum">12</hi><hi rend="dot">.</hi> Dutiye <pb ed="P" n="3.0226" /><hi rend="bold">sekhabalānī</hi>ti sekhānaṃ ñāṇabalāni. <hi rend="bold">Agga</hi>nti uttamaṃ. Sesabalāni gopānasiyo kūṭaṃ viya saṅgaṇhātīti <hi rend="bold">saṅgāhikaṃ</hi>. Tāneva balāni saṃhatāni karotīti <hi rend="bold">saṅghātaniyaṃ</hi>.</p>

<p rend="title">3. Saṃkhittasuttavaṇṇanā</p>

<p rend="bodytext" n="13"><hi rend="paranum">13</hi><hi rend="dot">.</hi> Tatiye <pb ed="V" n="3.0005" /> tattha muṭṭhassacce na kampatīti <hi rend="bold">satibalaṃ</hi>. Uddhacce na kampatīti <hi rend="bold">samādhibalaṃ</hi>.</p>

<p rend="title">4. Vitthatasuttavaṇṇanā</p>

<p rend="bodytext" n="14"><hi rend="paranum">14</hi><hi rend="dot">.</hi> Catutthe <hi rend="bold">satinepakkenā</hi>ti ettha nepakkaṃ vuccati paññā, sā satiyā upakārakabhāvena gahitā.</p>

<p rend="title">5. Daṭṭhabbasuttavaṇṇanā</p>

<p rend="bodytext" n="15"><hi rend="paranum">15</hi><hi rend="dot">.</hi> Pañcame savisayasmiṃyeva lokiyalokuttaradhamme kathetuṃ <hi rend="bold">kattha ca, bhikkhave, saddhābalaṃ daṭṭhabba</hi>ntiādimāha. Yathā hi cattāro seṭṭhiputtā, rājāti rājapañcamesu sahāyesu ‘‘nakkhattaṃ kīḷissāmā’’ti vīthiṃ otiṇṇesu ekassa seṭṭhiputtassa gehaṃ gatakāle itare cattāro <pb ed="M" n="3.0005" /> tuṇhī nisīdanti, gehasāmikova ‘‘imesaṃ khādanīyaṃ bhojanīyaṃ detha, gandhamālālaṅkārādīni dethā’’ti gehe vicāreti. Dutiyatatiyacatutthassa gehaṃ gatakāle itare cattāro tuṇhī nisīdanti, gehasāmikova ‘‘imesaṃ khādanīyaṃ bhojanīyaṃ detha, gandhamālālaṅkārādīni dethā’’ti gehe vicāreti. Atha sabbapacchā rañño gehaṃ gatakāle kiñcāpi rājā sabbattha issaro, imasmiṃ pana kāle attano geheyeva ‘‘imesaṃ khādanīyaṃ bhojanīyaṃ detha, gandhamālālaṅkārādīni dethā’’ti vicāreti, evamevaṃ saddhāpañcamesu balesu tesu sahāyesu ekato vīthiṃ otarantesu viya ekārammaṇe uppajjamānesupi yathā paṭhamassa gehe itare cattāro tuṇhī nisīdanti, gehasāmikova vicāreti, evaṃ sotāpattiyaṅgāni patvā adhimokkhalakkhaṇaṃ saddhābalameva jeṭṭhakaṃ hoti pubbaṅgamaṃ, sesāni tadanvayāni honti. Yathā dutiyassa gehe itare cattāro tuṇhī nisīdanti, gehasāmikova vicāreti, evaṃ sammappadhānāni patvā paggahalakkhaṇaṃ vīriyabalameva jeṭṭhakaṃ hoti pubbaṅgamaṃ <pb ed="P" n="3.0227" />, sesāni tadanvayāni honti. Yathā tatiyassa gehe itare cattāro tuṇhī nisīdanti, gehasāmikova vicāreti, evaṃ satipaṭṭhānāni patvā upaṭṭhānalakkhaṇaṃ satibalameva jeṭṭhakaṃ hoti pubbaṅgamaṃ, sesāni tadanvayāni honti. Yathā catutthassa gehe itare cattāro <pb ed="V" n="3.0006" /> tuṇhī nisīdanti, gehasāmikova vicāreti, evaṃ jhānavimokkhe patvā avikkhepalakkhaṇaṃ samādhibalameva jeṭṭhakaṃ hoti pubbaṅgamaṃ, sesāni tadanvayāni honti. Sabbapacchā rañño gehaṃ gatakāle pana yathā itare cattāro tuṇhī nisīdanti, rājāva gehe vicāreti, evameva ariyasaccāni patvā pajānanalakkhaṇaṃ paññābalameva jeṭṭhakaṃ hoti pubbaṅgamaṃ, sesāni tadanvayāni hontīti evamidha pañca balāni missakāni kathitāni. Chaṭṭhaṃ uttānatthameva. Evaṃ purimavagge ca idha ca aṭṭhasu suttesu sekhabalāneva kathitāni. Karaṇḍakolavāsī mahādattatthero panāha – ‘‘heṭṭhā catūsu suttesu sekhabalāni kathitāni, upari catūsu asekhabalānī’’ti.</p>

<p rend="title">7. Paṭhamahitasuttavaṇṇanā</p>

<p rend="bodytext" n="17"><hi rend="paranum">17</hi><hi rend="dot">.</hi> Sattame sīlādayo missakāva kathitā. <hi rend="bold">Vimuttī</hi>ti arahattaphalavimuttiyeva. <hi rend="bold">Vimuttiñāṇadassanaṃ</hi> paccavekkhaṇañāṇaṃ, taṃ lokiyameva.</p>

<p rend="title">8-10. Dutiyahitasuttādivaṇṇanā</p>

<p rend="bodytext" n="18-20"><hi rend="paranum">18-20</hi><hi rend="dot">.</hi> Aṭṭhame <pb ed="M" n="3.0006" /> dussīlo bahussuto kathito, navame appassuto dussīlo, dasame bahussuto khīṇāsavoti.</p>

<p rend="centre">Balavaggo dutiyo.</p>

<p rend="chapter">3. Pañcaṅgikavaggo</p>

<p rend="title">1. Paṭhamaagāravasuttavaṇṇanā</p>

<p rend="bodytext" n="21"><hi rend="paranum">21</hi><hi rend="dot">.</hi> Tatiyassa <pb ed="P" n="3.0228" /> paṭhame <hi rend="bold">asabhāgavuttiko</hi>ti asabhāgāya visadisāya jīvitavuttiyā samannāgato <pb ed="V" n="3.0007" />. <hi rend="bold">Ābhisamācārikaṃ dhamma</hi>nti uttamasamācārabhūtaṃ vattavasena paññattasīlaṃ. <hi rend="bold">Sekhaṃ dhamma</hi>nti sekhapaṇṇattisīlaṃ. <hi rend="bold">Sīlānī</hi>ti cattāri mahāsīlāni. <hi rend="bold">Sammādiṭṭhi</hi>nti vipassanāsammādiṭṭhiṃ. <hi rend="bold">Sammāsamādhi</hi>nti maggasamādhiñceva phalasamādhiñca. Imasmiṃ sutte sīlādīni missakāni kathitāni.</p>

<p rend="title">2. Dutiyaagāravasuttavaṇṇanā</p>

<p rend="bodytext" n="22"><hi rend="paranum">22</hi><hi rend="dot">.</hi> Dutiye <hi rend="bold">sīlakkhandha</hi>nti sīlarāsiṃ. Sesadvayepi eseva nayo. Ime pana tayopi khandhā missakāva kathitāti.</p>

<p rend="title">3. Upakkilesasuttavaṇṇanā</p>

<p rend="bodytext" n="23"><hi rend="paranum">23</hi><hi rend="dot">.</hi> Tatiye <hi rend="bold">na ca pabhassara</hi>nti na ca pabhāvantaṃ. <hi rend="bold">Pabhaṅgu cā</hi>ti pabhijjanasabhāvaṃ. <hi rend="bold">Ayo</hi>ti kāḷalohaṃ. <hi rend="bold">Loha</hi>nti ṭhapetvā idha vuttāni cattāri avasesaṃ lohaṃ. <hi rend="bold">Sajjha</hi>nti rajataṃ. <hi rend="bold">Cittassā</hi>ti cātubhūmakakusalacittassa. Tebhūmakassa tāva upakkilesā hontu, lokuttarassa kathaṃ hontīti? Uppajjituṃ appadānena. Yadaggena hi uppajjituṃ na denti, tadaggeneva te lokiyassapi lokuttarassapi upakkilesā nāma honti. <hi rend="bold">Pabhaṅgu cā</hi>ti ārammaṇe cuṇṇavicuṇṇabhāvūpagamanena bhijjanasabhāvaṃ. <hi rend="bold">Sammā</hi><pb ed="P" n="3.0229" /><hi rend="bold">samādhiyati āsavānaṃ khayāyā</hi>ti āsavānaṃ khayasaṅkhātassa arahattassa atthāya hetunā kāraṇena samādhiyati. Ettāvatā <pb ed="M" n="3.0007" /> cittaṃ visodhetvā arahatte patiṭṭhitaṃ khīṇāsavaṃ dasseti. Idānissa abhiññāpaṭivedhaṃ dassento <hi rend="bold">yassa yassa cā</hi>tiādimāha. Taṃ uttānatthamevāti.</p>

<p rend="title">4. Dussīlasuttavaṇṇanā</p>

<p rend="bodytext" n="24"><hi rend="paranum">24</hi><hi rend="dot">.</hi> Catutthe <hi rend="bold">hatūpaniso</hi>ti hataupanissayo hatakāraṇo. <hi rend="bold">Yathābhūtañāṇadassana</hi>nti nāmarūpaparicchedañāṇaṃ ādiṃ katvā taruṇavipassanā. <hi rend="bold">Nibbidāvirāgo</hi>ti nibbidā ca virāgo ca <pb ed="V" n="3.0008" />. Tattha nibbidā balavavipassanā, virāgo maggo. <hi rend="bold">Vimuttiñāṇadassana</hi>nti phalavimutti ca paccavekkhaṇañāṇañca.</p>

<p rend="title">5. Anuggahitasuttavaṇṇanā</p>

<p rend="bodytext" n="25"><hi rend="paranum">25</hi><hi rend="dot">.</hi> Pañcame <hi rend="bold">sammādiṭṭhī</hi>ti vipassanāsammādiṭṭhi. <hi rend="bold">Cetovimuttiphalā</hi>tiādīsu <hi rend="bold">cetovimuttī</hi>ti maggaphalasamādhi. <hi rend="bold">Paññāvimuttī</hi>ti phalañāṇaṃ. <hi rend="bold">Sīlānuggahitā</hi>ti sīlena anuggahitā anurakkhitā. <hi rend="bold">Sutānuggahitā</hi>ti bāhusaccena anuggahitā. <hi rend="bold">Sākacchānuggahitā</hi>ti dhammasākacchāya anuggahitā. <hi rend="bold">Samathānuggahitā</hi>ti cittekaggatāya anuggahitā.</p>

<p rend="bodytext">Imassa panatthassa āvibhāvatthaṃ madhurambabījaṃ ropetvā samantā mariyādaṃ bandhitvā kālānukālaṃ udakaṃ āsiñcitvā kālānukālaṃ mūlāni sodhetvā kālānukālaṃ patitapāṇake hāretvā kālānukālaṃ makkaṭajālaṃ luñcitvā ambaṃ paṭijagganto puriso dassetabbo. Tassa hi purisassa madhurambabījaropanaṃ viya vipassanāsammādiṭṭhi daṭṭhabbā, mariyādabandhanaṃ viya sīlena anuggaṇhanaṃ, udakāsecanaṃ <pb ed="P" n="3.0230" /> viya sutena anuggaṇhanaṃ, mūlaparisodhanaṃ viya sākacchāya anuggaṇhanaṃ, pāṇakaharaṇaṃ viya jhānavipassanāpāripanthikasodhanavasena samathānuggaṇhanaṃ, makkaṭajālaluñcanaṃ viya balavavipassanānuggaṇhanaṃ, evaṃ anuggahitassa rukkhassa khippameva vaḍḍhitvā phalappadānaṃ viya imehi sīlādīhi anuggahitāya mūlasammādiṭṭhiyā khippameva maggavasena vaḍḍhitvā cetovimuttipaññāvimuttiphalappadānaṃ veditabbaṃ.</p>

<p rend="title">6. Vimuttāyatanasuttavaṇṇanā</p>

<p rend="bodytext" n="26"><hi rend="paranum">26</hi><hi rend="dot">.</hi> Chaṭṭhe <pb ed="M" n="3.0008" /><hi rend="bold">vimuttāyatanānī</hi>ti vimuccanakāraṇāni. <hi rend="bold">Yatthā</hi>ti yesu vimuttāyatanesu. <hi rend="bold">Satthā dhammaṃ desetī</hi>ti catusaccadhammaṃ deseti. <hi rend="bold">Atthapaṭisaṃvedino</hi>ti pāḷiatthaṃ jānantassa. <hi rend="bold">Dhammapaṭisaṃvedino</hi>ti pāḷiṃ jānantassa. <hi rend="bold">Pāmojja</hi>nti taruṇapīti. <hi rend="bold">Pītī</hi>ti tuṭṭhākārabhūtā balavapīti. <hi rend="bold">Kāyo</hi>ti nāmakāyo. <hi rend="bold">Passambhatī</hi>ti paṭippassambhati. <hi rend="bold">Sukhaṃ vedetī</hi>ti sukhaṃ paṭilabhati. <hi rend="bold">Cittaṃ samādhiyatī</hi>ti arahattaphalasamādhinā samādhiyati. Ayañhi taṃ dhammaṃ suṇanto āgatāgataṭṭhāne jhānavipassanāmaggaphalāni jānāti, tassa evaṃ jānato pīti uppajjati. So <pb ed="V" n="3.0009" /> tassā pītiyā antarā osakkituṃ na dento upacārakammaṭṭhāniko hutvā vipassanaṃ vaḍḍhetvā arahattaṃ pāpuṇāti. Taṃ sandhāya vuttaṃ – ‘‘cittaṃ samādhiyatī’’ti. Sesesupi eseva nayo. Ayaṃ pana viseso – <hi rend="bold">samādhinimitta</hi>nti aṭṭhatiṃsāya ārammaṇesu aññataro samādhiyeva samādhinimittaṃ. <hi rend="bold">Suggahitaṃ</hi><pb ed="P" n="3.0231" /><hi rend="bold">hotī</hi>tiādisu ācariyassa santike kammaṭṭhānaṃ uggaṇhantena suṭṭhu gahitaṃ hoti suṭṭhu manasikataṃ suṭṭhu upadhāritaṃ. <hi rend="bold">Suppaṭividdhaṃ paññāyā</hi>ti paññāya suṭṭhu paccakkhaṃ kataṃ. <hi rend="bold">Tasmiṃ dhamme</hi>ti tasmiṃ kammaṭṭhānapāḷidhamme. Iti imasmiṃ sutte pañcapi vimuttāyatanāni arahattaṃ pāpetvā kathitānīti.</p>

<p rend="title">7. Samādhisuttavaṇṇanā</p>

<p rend="bodytext" n="27"><hi rend="paranum">27</hi><hi rend="dot">.</hi> Sattame <hi rend="bold">appamāṇa</hi>nti pamāṇakaradhammarahitaṃ lokuttaraṃ. <hi rend="bold">Nipakā patissatā</hi>ti nepakkena ca satiyā ca samannāgatā hutvā. <hi rend="bold">Pañca ñāṇānī</hi>ti pañca paccavekkhaṇañāṇāni. <hi rend="bold">Paccattaññeva uppajjantī</hi>ti attaniyeva uppajjanti. <hi rend="bold">Ayaṃ samādhi paccuppannasukho cevā</hi>tiādīsu arahattaphalasamādhi adhippeto. Maggasamādhītipi vadantiyeva. So hi appitappitakkhaṇe sukhattā <hi rend="bold">paccuppannasukho,</hi> purimo purimo pacchimassa pacchimassa samādhisukhassa paccayattā <hi rend="bold">āyatiṃ sukhavipāko,</hi> kilesehi ārakattā <hi rend="bold">ariyo,</hi> kāmāmisavaṭṭāmisalokāmisānaṃ abhāvā <hi rend="bold">nirāmiso</hi>. Buddhādīhi mahāpurisehi sevitattā <hi rend="bold">akāpurisasevito</hi>. Aṅgasantatāya ārammaṇasantatāya sabbakilesadarathasantatāya ca <hi rend="bold">santo,</hi> atappaniyaṭṭhena <hi rend="bold">paṇīto</hi>. Kilesappaṭippassaddhiyā laddhattā kilesappaṭippassaddhibhāvaṃ vā laddhattā <hi rend="bold">paṭippassaddhaladdho</hi>. Paṭippassaddhaṃ paṭippassaddhīti hi idaṃ atthato ekaṃ. Paṭippassaddhakilesena <pb ed="M" n="3.0009" /> vā arahatā laddhattāpi <hi rend="bold">paṭippassaddhaladdho,</hi> ekodibhāvena adhigatattā ekodibhāvameva vā adhigatattā <hi rend="bold">ekodibhāvādhigato</hi>. Appaguṇasāsavasamādhi viya sasaṅkhārena sappayogena <pb ed="P" n="3.0232" /> cittena paccanīkadhamme niggayha kilese vāretvā anadhigatattā <hi rend="bold">na sasaṅkhāraniggayhavāritagato</hi>. Taṃ samādhiṃ samāpajjanto tato vā vuṭṭhahanto sativepullappattattā <hi rend="bold">satova samāpajjati, satova vuṭṭhahati</hi>. Yathāparicchinnakālavasena vā sato samāpajjati, sato vuṭṭhahati. Tasmā yadettha ‘‘ayaṃ samādhi paccuppannasukho ceva āyatiñca sukhavipāko cā’’ti evaṃ paccavekkhamānassa paccattaṃyeva aparappaccayañāṇaṃ uppajjati, taṃ ekaṃ ñāṇaṃ. Eseva nayo sesesu. Evaṃ imāni pañca ñāṇāni paccattaññeva uppajjantīti.</p>

<p rend="title">8. Pañcaṅgikasuttavaṇṇanā</p>

<p rend="bodytext" n="28"><hi rend="paranum">28</hi><hi rend="dot">.</hi> Aṭṭhame <pb ed="V" n="3.0010" /><hi rend="bold">ariyassā</hi>ti vikkhambhanavasena pahīnakilesehi ārakā ṭhitassa. <hi rend="bold">Bhāvanaṃ desessāmī</hi>ti brūhanaṃ vaḍḍhanaṃ pakāsayissāmi. <hi rend="bold">Imameva kāya</hi>nti imaṃ karajakāyaṃ. <hi rend="bold">Abhisandetī</hi>ti temeti sneheti, sabbattha pavattapītisukhaṃ karoti. <hi rend="bold">Parisandetī</hi>ti samantato sandeti. <hi rend="bold">Paripūretī</hi>ti vāyunā bhastaṃ viya pūreti. <hi rend="bold">Parippharatī</hi>ti samantato phusati. <hi rend="bold">Sabbāvato kāyassā</hi>ti assa bhikkhuno sabbakoṭṭhāsavato kāyassa kiñci upādinnakasantatipavattiṭṭhāne chavimaṃsalohitānugataṃ aṇumattampi ṭhānaṃ paṭhamajjhānasukhena aphuṭaṃ nāma na hoti.</p>

<p rend="bodytext"><hi rend="bold">Dakkho</hi>ti cheko paṭibalo nhānīyacuṇṇāni kātuñceva yojetuñca sannetuñca. <hi rend="bold">Kaṃsathāle</hi>ti yena kenaci lohena katabhājane. Mattikābhājanaṃ pana thiraṃ na hoti, sannentassa bhijjati. Tasmā taṃ na dassesi. <hi rend="bold">Paripphosakaṃ</hi><pb ed="P" n="3.0233" /><hi rend="bold">paripphosaka</hi>nti siñcitvā siñcitvā. <hi rend="bold">Sanneyyā</hi>ti vāmahatthena kaṃsathālaṃ gahetvā dakkhiṇahatthena pamāṇayuttaṃ udakaṃ siñcitvā siñcitvā parimaddanto piṇḍaṃ kareyya. <hi rend="bold">Snehānugatā</hi>ti udakasinehena anugatā. <hi rend="bold">Snehaparetā</hi>ti udakasinehena pariggahitā. <hi rend="bold">Santarabāhirā</hi>ti <pb ed="M" n="3.0010" /> saddhiṃ antopadesena ceva bahipadesena ca, sabbatthakameva udakasinehena phuṭāti attho. <hi rend="bold">Na ca pagghariṇī</hi>ti na bindu bindu udakaṃ paggharati, sakkā hoti hatthenapi dvīhipi aṅgulīhi gahetuṃ ovaṭṭikāyapi kātunti attho.</p>

<p rend="bodytext">Dutiyajjhānasukhaupamāyaṃ <hi rend="bold">ubbhidodako</hi>ti ubbhinnaudako, na heṭṭhā ubbhijjitvā uggacchanaudako, antoyeva pana uppajjanaudakoti attho. <hi rend="bold">Āyamukha</hi>nti āgamanamaggo. <hi rend="bold">Devo</hi>ti megho. <hi rend="bold">Kālena kāla</hi>nti kāle kāle, anvaḍḍhamāsaṃ vā anudasāhaṃ vāti attho. <hi rend="bold">Dhāra</hi>nti vuṭṭhiṃ. <hi rend="bold">Nānuppaveccheyyā</hi>ti nappaveseyya, na vasseyyāti attho. <hi rend="bold">Sītā vāridhārā ubbhijjitvā</hi>ti sītā vāridhārā taṃ rahadaṃ pūrayamānā <pb ed="P" n="3.0234" /> ubbhijjitvā. Heṭṭhā uggacchanaudakañhi uggantvā bhijjantaṃ udakaṃ khobheti, catūhi disāhi pavisanaudakaṃ purāṇapaṇṇatiṇakaṭṭhadaṇḍakādīhi udakaṃ khobheti. Vuṭṭhiudakaṃ dhārānipātabubbuḷakehi udakaṃ khobheti, sannisinnameva pana hutvā iddhinimmitamiva uppajjamānaṃ udakaṃ imaṃ padesaṃ pharati, imaṃ na pharatīti natthi. Tena aphuṭokāso nāma na hoti. Tattha rahado viya karajakāyo, udakaṃ viya dutiyajjhānasukhaṃ, sesaṃ purimanayeneva veditabbaṃ.</p>

<p rend="bodytext">Tatiyajjhānasukhaupamāyaṃ <pb ed="V" n="3.0011" /> uppalāni ettha santīti <hi rend="bold">uppalinī</hi>. Sesapadadvayepi eseva nayo. Ettha ca setarattanīlesu yaṃkiñci uppalameva, ūnakasatapattaṃ puṇḍarīkaṃ, satapattaṃ padumaṃ. Pattaniyamaṃ vā vināpi setaṃ padumaṃ, rattaṃ puṇḍarīkanti ayamettha vinicchayo. <hi rend="bold">Udakānuggatānī</hi>ti udakato na uggatāni. <hi rend="bold">Antonimuggaposīnī</hi>ti udakatalassa anto nimuggāniyeva hutvā posanti vaḍḍhantīti attho. Sesaṃ purimanayeneva veditabbaṃ.</p>

<p rend="bodytext">Catutthajjhānaupamāyaṃ <hi rend="bold">parisuddhena cetasā pariyodātenā</hi>ti ettha nirupakkilesaṭṭhena parisuddhaṃ, pabhassaraṭṭhena pariyodātaṃ veditabbaṃ. <hi rend="bold">Odātena vatthenā</hi>ti idaṃ utupharaṇatthaṃ vuttaṃ. Kiliṭṭhavatthena hi utupharaṇaṃ na hoti, taṅkhaṇadhotaparisuddhena <pb ed="P" n="3.0235" /> utupharaṇaṃ balavaṃ hoti. Imissā hi upamāya vatthaṃ viya karajakāyo, utupharaṇaṃ viya catutthajjhānasukhaṃ. Tasmā yathā sunhātassa purisassa parisuddhaṃ vatthaṃ sasīsaṃ pārupitvā nisinnassa <pb ed="M" n="3.0011" /> sarīrato utu sabbameva vatthaṃ pharati, na koci vatthassa aphuṭokāso hoti, evaṃ catutthajjhānasukhena bhikkhuno karajakāyassa na koci okāso aphuṭo hotīti evamettha attho daṭṭhabbo. Catutthajjhānacittameva vā vatthaṃ viya, taṃsamuṭṭhānarūpaṃ utupharaṇaṃ viya. Yathā hi katthaci katthaci odātavatthe kāyaṃ aphusantepi taṃsamuṭṭhānena utunā sabbatthakameva kāyo phuṭo hoti, evaṃ catutthajjhānasamuṭṭhāpitena sukhumarūpena sabbatthakameva bhikkhuno kāyo phuṭo hotīti evamettha attho daṭṭhabbo.</p>

<p rend="bodytext"><hi rend="bold">Paccavekkhaṇanimitta</hi>nti paccavekkhaṇañāṇameva. <hi rend="bold">Suggahitaṃ hotī</hi>ti yathā tena jhānavipassanāmaggā suṭṭhu gahitā honti, evaṃ paccavekkhaṇanimittaṃ aparāparena paccavekkhaṇanimittena suṭṭhu gahitaṃ hoti. <hi rend="bold">Añño vā añña</hi>nti añño eko aññaṃ ekaṃ, attanoyeva hi attā na pākaṭo hoti. <hi rend="bold">Ṭhito vā nisinna</hi>nti ṭhitakassāpi nisinno pākaṭo hoti, tenevaṃ vuttaṃ. Sesesupi eseva nayo. <hi rend="bold">Udakamaṇiko</hi>ti samekhalā udakacāṭi. <hi rend="bold">Samatittiko</hi>ti samabharito. <hi rend="bold">Kākapeyyā</hi>ti mukhavaṭṭiyaṃ nisīditvā kākena gīvaṃ anāmetvāva pātabbo.</p>

<p rend="bodytext"><hi rend="bold">Subhūmiya</hi>nti samabhūmiyaṃ. ‘‘Subhūme sukhette vihatakhāṇuke bījāni patiṭṭhāpeyyā’’ti (dī. ni. 2.438) ettha pana maṇḍabhūmi subhūmīti āgatā. <hi rend="bold">Catumahāpathe</hi>ti <pb ed="P" n="3.0236" /> dvinnaṃ mahāmaggānaṃ vinivijjhitvā gataṭṭhāne. <hi rend="bold">Ājaññaratho</hi>ti vinītaassaratho. <hi rend="bold">Odhastapatodo</hi>ti yathā rathaṃ <pb ed="V" n="3.0012" /> abhiruhitvā ṭhitena sakkā hoti gaṇhituṃ, evaṃ ālambanaṃ nissāya tiriyato ṭhapitapatodo. <hi rend="bold">Yoggācariyo</hi>ti assācariyo. Sveva assadamme sāretīti <hi rend="bold">assadammasārathi. Yenicchaka</hi>nti yena yena maggena icchati. <hi rend="bold">Yadicchaka</hi>nti yaṃ yaṃ gatiṃ icchati. <hi rend="bold">Sāreyyā</hi>ti ujukaṃ purato peseyya. <hi rend="bold">Paccāsāreyyā</hi>ti paṭinivatteyya.</p>

<p rend="bodytext">Evaṃ heṭṭhā pañcahi aṅgehi samāpattiparikammaṃ kathetvā imāhi tīhi upamāhi paguṇasamāpattiyā ānisaṃsaṃ dassetvā idāni khīṇāsavassa abhiññāpaṭipāṭiṃ dassetuṃ <hi rend="bold">so sace ākaṅkhatī</hi>tiādimāha. Taṃ uttānatthamevāti.</p>

<p rend="title">9. Caṅkamasuttavaṇṇanā</p>

<p rend="bodytext" n="29"><hi rend="paranum">29</hi><hi rend="dot">.</hi> Navame <pb ed="M" n="3.0012" /><hi rend="bold">addhānakkhamo hotī</hi>ti dūraṃ addhānamaggaṃ gacchanto khamati, adhivāsetuṃ sakkoti. <hi rend="bold">Padhānakkhamo</hi>ti vīriyakkhamo. <hi rend="bold">Caṅkamādhigato samādhī</hi>ti caṅkamaṃ adhiṭṭhahantena adhigato aṭṭhannaṃ samāpattīnaṃ aññatarasamādhi. <hi rend="bold">Ciraṭṭhitiko hotī</hi>ti ciraṃ tiṭṭhati. Ṭhitakena gahitanimittañhi nisinnassa nassati, nisinnena gahitanimittaṃ nipannassa. Caṅkamaṃ adhiṭṭhahantena calitārammaṇe gahitanimittaṃ pana ṭhitassapi nisinnassapi nipannassapi na nassatīti.</p>

<p rend="title">10. Nāgitasuttavaṇṇanā</p>

<p rend="bodytext" n="30"><hi rend="paranum">30</hi><hi rend="dot">.</hi> Dasame uddhaṃ uggatattā ucco, rāsibhāvena ca mahā saddo etesanti <hi rend="bold">uccāsaddamahāsaddā</hi>. Tesu hi uggatuggatesu khattiyamahāsāla-brāhmaṇamahāsālādīsu mahāsakkāraṃ gahetvā <pb ed="P" n="3.0237" /> āgatesu ‘‘asukassa okāsaṃ detha, asukassa okāsaṃ dethā’’ti vutte ‘‘mayaṃ paṭhamataraṃ āgatā, mayhaṃ paṭhamataraṃ āgatā, natthi okāso’’ti evaṃ aññamaññaṃ kathentānaṃ saddo ucco ceva mahā ca ahosi. <hi rend="bold">Kevaṭṭā maññe macchavilope</hi>ti kevaṭṭā viya macchavilope. Tesañhi macchapacchiṃ gahetvā āgatānaṃ vikkiṇanaṭṭhāne ‘‘mayhaṃ detha mayhaṃ dethā’’ti vadato mahājanassa evarūpo saddo hoti. <hi rend="bold">Mīḷhasukha</hi>nti asucisukhaṃ. <hi rend="bold">Middhasukha</hi>nti niddāsukhaṃ. <hi rend="bold">Lābhasakkārasilokasukha</hi>nti lābhasakkārañceva vaṇṇabhaṇanañca nissāya uppannasukhaṃ.</p>

<p rend="bodytext"><hi rend="bold">Taṃninnāva</hi><pb ed="V" n="3.0013" /><hi rend="bold">gamissantī</hi>ti taṃ tadeva bhagavato gataṭṭhānaṃ gamissanti, anubandhissantiyevāti vuttaṃ hoti. <hi rend="bold">Tathā hi, bhante, bhagavato sīlapaññāṇa</hi>nti yasmā tathāvidhaṃ tumhākaṃ sīlañca ñāṇañcāti attho. <hi rend="bold">Mā ca mayā yaso</hi>ti mayā saddhiṃ yasopi mā samāgacchatu. <hi rend="bold">Piyāna</hi>nti piyajanānaṃ. <hi rend="bold">Eso tassa nissando</hi>ti esā piyabhāvassa nipphatti. <hi rend="bold">Asubhanimittānuyoga</hi>nti asubhakammaṭṭhānānuyogaṃ. <hi rend="bold">Subhanimitte</hi>ti <pb ed="P" n="3.0238" /> rāgaṭṭhāniye iṭṭhārammaṇe. <hi rend="bold">Eso tassa nissando</hi>ti esā tassa asubhanimittānuyogassa nipphatti. Evamimasmiṃ sutte imesu pañcasu ṭhānesu vipassanāva kathitāti.</p>

<p rend="centre">Pañcaṅgikavaggo tatiyo.</p>

<p rend="chapter">4. Sumanavaggo</p>

<p rend="title">1. Sumanasuttavaṇṇanā</p>

<p rend="bodytext" n="31"><hi rend="paranum">31</hi><hi rend="dot">.</hi> Catutthassa <pb ed="M" n="3.0013" /> paṭhame <hi rend="bold">sumanā rājakumārī</hi>ti mahāsakkāraṃ katvā patthanaṃ patthetvā evaṃ laddhanāmā rājakaññā. Vipassisammāsambuddhakālasmiṃ hi nāgaresu ‘‘yuddhampi katvā satthāraṃ amhākaṃ gaṇhissāmā’’ti senāpatiṃ nissāya buddhappamukhaṃ saṅghaṃ labhitvā paṭipāṭiyā puññāni kātuṃ āraddhesu sabbapaṭhamadivaso senāpatissa vāro ahosi. Tasmiṃ divase senāpati mahādānaṃ sajjetvā ‘‘ajja yathā añño koci ekabhikkhampi na deti, evaṃ rakkhathā’’ti samantā purise ṭhapesi. Taṃdivasaṃ seṭṭhibhariyā rodamānā pañcahi kumārikāsatehi saddhiṃ kīḷitvā āgataṃ dhītaraṃ āha – ‘‘sace, amma, tava pitā jīveyya, ajjāhaṃ paṭhamaṃ dasabalaṃ bhojeyya’’nti. Sā taṃ āha – ‘‘amma, mā cintayi, ahaṃ tathā karissāmi, yathā buddhappamukho saṅgho amhākaṃ paṭhamaṃ bhikkhaṃ bhuñjissatī’’ti. Tato satasahassagghanikāya suvaṇṇapātiyā nirudakapāyāsaṃ pūretvā sappimadhusakkharādīhi <pb ed="P" n="3.0239" /> abhisaṅkharitvā aññissā pātiyā paṭikujjitvā taṃ sumanamālāguḷehi parikkhipitvā mālāguḷasadisaṃ katvā bhagavato gāmaṃ pavisanavelāya sayameva ukkhipitvā dhātigaṇaparivutā gharā nikkhami.</p>

<p rend="bodytext">Antarāmagge <pb ed="V" n="3.0014" /> senāpatino upaṭṭhākā, ‘‘amma, mā ito āgamā’’ti vadanti. Mahāpuññā nāma manāpakathā honti, na ca tesaṃ punappunaṃ bhaṇantānaṃ kathā paṭikkhipituṃ sakkā hoti. Sā ‘‘cūḷapita, mahāpita, mātula, kissa tumhe gantuṃ na dethā’’ti āha. Senāpatinā ‘‘aññassa kassaci khādanīyaṃ bhojanīyaṃ mā dethā’’ti ṭhapitamha, ammāti. Kiṃ pana mama hatthe khādanīyaṃ bhojanīyaṃ passathāti? Mālāguḷaṃ passāmāti. Kiṃ tumhākaṃ senāpati mālāpūjampi kātuṃ na detīti? Deti, ammāti. Tena hi apethāti bhagavantaṃ upasaṅkamitvā ‘‘mālāguḷaṃ gaṇhatha bhagavā’’ti āha. Bhagavā ekaṃ senāpatissa upaṭṭhākaṃ oloketvā mālāguḷaṃ gaṇhāpesi. Sā bhagavantaṃ vanditvā ‘‘bhavābhavābhinibbattiyaṃ me sati paritassanajīvitaṃ nāma mā hotu, ayaṃ sumanamālā viya nibbattanibbattaṭṭhāne piyāva <pb ed="M" n="3.0014" /> homi, nāmena ca sumanāyevā’’ti patthanaṃ katvā satthārā ‘‘sukhinī hohī’’ti vuttā vanditvā padakkhiṇaṃ katvā pakkāmi.</p>

<p rend="bodytext">Bhagavāpi senāpatissa gehaṃ gantvā paññattāsane nisīdi. Senāpati yāguṃ gahetvā upagañchi, satthā hatthena pattaṃ pidahi. Nisinno, bhante, bhikkhusaṅghoti <pb ed="P" n="3.0240" />. Atthi no eko antarāmagge piṇḍapāto laddhoti? Mālaṃ apanetvā piṇḍapātaṃ addasa. Cūḷupaṭṭhāko āha – ‘‘sāmi mālāti maṃ vatvā mātugāmo vañcesī’’ti. Pāyāso bhagavantaṃ ādiṃ katvā sabbabhikkhūnaṃ pahosi. Senāpati attano deyyadhammaṃ adāsi. Satthā bhattakiccaṃ katvā maṅgalaṃ vatvā pakkāmi. Senāpati ‘‘kā nāma sā piṇḍapātamadāsī’’ti pucchi. Seṭṭhidhītā sāmīti. Sappaññā itthī, evarūpāya ghare vasantiyā purisassa saggasampatti nāma na dullabhāti kaṃ ānetvā jeṭṭhakaṭṭhāne ṭhapesi?</p>

<p rend="bodytext">Sā pitugehe ca senāpatigehe ca dhanaṃ gahetvā yāvatāyukaṃ tathāgatassa dānaṃ datvā puññāni karitvā tato cutā kāmāvacaradevaloke nibbatti. Nibbattakkhaṇeyeva jāṇuppamāṇena odhinā sakalaṃ devalokaṃ paripūrayamānaṃ sumanavassaṃ vassi. Devatā ‘‘ayaṃ attanāva attano nāmaṃ gahetvā āgatā’’ti ‘‘sumanā devadhītā’’tvevassā nāmaṃ akaṃsu. Sā ekanavutikappe devesu ca manussesu ca saṃsarantī nibbattanibbattaṭṭhāne avijahitasumanavassā ‘‘sumanā sumanā’’tveva nāmā ahosi. Imasmiṃ pana kāle kosalarañño aggamahesiyā kucchismiṃ paṭisandhiṃ gaṇhi. Tāpi pañcasatā kumārikā taṃdivasaññeva tasmiṃ tasmiṃ kule paṭisandhiṃ gahetvā <pb ed="V" n="3.0015" /> ekadivaseyeva sabbā mātukucchito nikkhamiṃsu. Taṃkhaṇaṃyeva jāṇuppamāṇena odhinā sumanavassaṃ vassi. Taṃ disvā rājā ‘‘pubbe katābhinīhārā esā bhavissatī’’ti <pb ed="P" n="3.0241" /> tuṭṭhamānaso ‘‘dhītā me attanāva attano nāmaṃ gahetvā āgatā’’ti sumanātvevassā nāmaṃ katvā ‘‘mayhaṃ dhītā na ekikāva nibbattissatī’’ti nagaraṃ vicināpento ‘pañca dārikāsatāni jātānī’’ti sutvā sabbā attanāva posāpesi. Māse māse sampate ‘‘ānetvā mama dhītu dassethā’’ti āha. Evamesā mahāsakkāraṃ katvā patthanaṃ patthetvā evaṃladdhanāmāti veditabbā.</p>

<p rend="bodytext">Tassā <pb ed="M" n="3.0015" /> sattavassikakāle anāthapiṇḍikena vihāraṃ niṭṭhāpetvā tathāgatassa dūte pesite satthā bhikkhusaṅghaparivāro sāvatthiṃ agamāsi. Anāthapiṇḍiko gantvā rājānaṃ evamāha – ‘‘mahārāja, satthu idhāgamanaṃ amhākampi maṅgalaṃ tumhākampi maṅgalameva, sumanaṃ rājakumāriṃ pañcahi dārikāsatehi saddhiṃ puṇṇaghaṭe ca gandhamālādīni ca gāhāpetvā dasabalassa paccuggamanaṃ pesethā’’ti. Rājā ‘‘sādhu mahāseṭṭhī’’ti tathā akāsi. Sāpi raññā vuttanayeneva gantvā satthāraṃ vanditvā gandhamālādīhi pūjetvā ekamantaṃ aṭṭhāsi. Satthā tassā dhammaṃ desesi. Sā pañcahi kumārikāsatehi saddhiṃ sotāpattiphale patiṭṭhāsi. Aññānipi pañca dārikāsatāni pañca mātugāmasatāni pañca upāsakasatāni tasmiṃyeva khaṇe sotāpattiphalaṃ pāpuṇiṃsu. Evaṃ tasmiṃ divase antarāmaggeyeva dve sotāpannasahassāni jātāni.</p>

<p rend="bodytext"><hi rend="bold">Yena bhagavā tenupasaṅkamī</hi>ti kasmā upasaṅkamīti? Pañhaṃ pucchitukāmatāya. Kassapasammāsambuddhakāle kira sahāyakā dve bhikkhū ahesuṃ. Tesu eko sāraṇīyadhammaṃ pūreti, eko bhattaggavattaṃ. Sāraṇīyadhammapūrako itaraṃ āha – ‘‘āvuso, adinnassa phalaṃ nāma natthi, attanā laddhaṃ paresaṃ datvā bhuñjituṃ vaṭṭatī’’ti. Itaro pana āha – ‘‘āvuso, tvaṃ na jānāsi, deyyadhammaṃ nāma vinipātetuṃ na <pb ed="P" n="3.0242" /> vaṭṭati, attano yāpanamattameva gaṇhantena bhattaggavattaṃ pūretuṃ vaṭṭatī’’ti. Tesu ekopi ekaṃ attano ovāde otāretuṃ nāsakkhi. Dvepi attano paṭipattiṃ pūretvā tato cutā kāmāvacaradevaloke nibbattiṃsu. Tattha sāraṇīyadhammapūrako itaraṃ pañcahi dhammehi adhigaṇhi.</p>

<p rend="bodytext">Evaṃ te devesu ca manussesu ca saṃsarantā ekaṃ buddhantaraṃ khepetvā imasmiṃ kāle sāvatthiyaṃ nibbattiṃsu. Sāraṇīyadhammapūrako kosalarañño aggamahesiyā kucchismiṃ paṭisandhiṃ gaṇhi <pb ed="V" n="3.0016" />, itaro tassāyeva upaṭṭhākaitthiyā kucchismiṃ paṭisandhiṃ gaṇhi. Te dvepi janā ekadivaseneva jāyiṃsu. Te nāmaggahaṇadivase nhāpetvā sirigabbhe nipajjāpetvā dvinnampi mātaro bahi sakkāraṃ saṃvidahiṃsu. Tesu sāraṇīyadhammapūrako akkhīni ummīletvā mahantaṃ setacchattaṃ supaññattaṃ sirisayanaṃ alaṅkatapaṭiyattañca nivesanaṃ disvā ‘‘ekasmiṃ rājakule nibbattosmī’’ti aññāsi. So ‘‘kiṃ <pb ed="M" n="3.0016" /> nu kho kammaṃ katvā idha nibbattosmī’’ti āvajjento ‘‘sāraṇīyadhammanissandenā’’ti ñatvā ‘‘sahāyo me kuhiṃ nu kho nibbatto’’ti āvajjento nīcasayane nipannaṃ disvā ‘‘ayaṃ bhattaggavattaṃ pūremīti mama vacanaṃ na gaṇhi, imasmiṃ idāni taṃ ṭhāne niggaṇhituṃ vaṭṭatī’’ti ‘‘samma mama vacanaṃ nākāsī’’ti āha. Atha kiṃ jātanti. Passa mayhaṃ sampattiṃ, setacchattassa heṭṭhā sirisayane nipannosmi, tvaṃ nīcamañce thaddhaattharaṇamatte nipannosīti. Kiṃ pana tvaṃ etaṃ nissāya mānaṃ karosi, nanu veḷusalākāhi katvā pilotikāya paliveṭhitaṃ sabbametaṃ pathavīdhātumattamevāti?</p>

<p rend="bodytext">Sumanā tesaṃ kathaṃ sutvā ‘‘mama bhātikānaṃ santike koci natthī’’ti tesaṃ samīpaṃ gacchantī dvāraṃ nissāya ṭhitā ‘‘dhātū’’ti vacanaṃ <pb ed="P" n="3.0243" /> sutvā ‘‘idaṃ dhātūti vacanaṃ bahiddhā natthi. Mama bhātikā samaṇadevaputtā bhavissantī’’ti cintetvā – ‘‘sacāhaṃ ‘ime evaṃ kathentī’ti mātāpitūnaṃ kathessāmi, ‘amanussā ete’ti nīharāpessanti. Idaṃ kāraṇaṃ aññassa akathetvā kaṅkhacchedakaṃ purisaheraññikaṃ mama pitaraṃ mahāgotamadasabalaṃyeva pucchissāmī’’ti bhuttapātarāsā rājānaṃ upasaṅkamitvā ‘‘dasabalassa upaṭṭhānaṃ gamissāmī’’ti āha. Rājā pañca rathasatāni yojāpesi. Jambudīpatalasmiñhi tissova kumāriyo pitūnaṃ santikā pañca rathasatāni labhiṃsu – bimbisārarañño dhītā cundī rājakaññā, dhanañcayassa seṭṭhissa dhītā visākhā, ayaṃ sumanā rājakaññāti. Sā gandhamālaṃ ādāya rathe ṭhitā pañcarathasataparivārā ‘‘imaṃ pañhaṃ pucchissāmī’’ti yena bhagavā tenupasaṅkami.</p>

<p rend="bodytext"><hi rend="bold">Idhassū</hi>ti idha bhaveyyuṃ. <hi rend="bold">Eko dāyako</hi>ti eko attanā laddhalābhato parassa datvā paribhuñjanako sāraṇīyadhammapūrako. <hi rend="bold">Eko adāyako</hi>ti eko attanā laddhaṃ parassa adatvā paribhuñjanako bhattaggavattapūrako. <hi rend="bold">Devabhūtānaṃ pana nesa</hi>nti devabhūtānaṃ etesaṃ. <hi rend="bold">Adhigaṇhātī</hi>ti adhibhavitvā gaṇhāti ajjhottharati atiseti. <hi rend="bold">Ādhipateyyenā</hi>ti jeṭṭhakakāraṇena. <hi rend="bold">Imehi pañcahi ṭhānehī</hi>ti sesadeve sakko devarājā viya imehi pañcahi kāraṇehi adhigaṇhāti. <hi rend="bold">Mānusakenā</hi>tiādīsu <pb ed="V" n="3.0017" /><pb ed="M" n="3.0017" /> āyunā mahākassapatthero viya bākulatthero <pb ed="P" n="3.0244" /> viya ānandatthero viya ca, vaṇṇena mahāgatimbaabhayatthero viya bhaṇḍāgāraamacco viya ca, sukhena raṭṭhapālakulaputto viya soṇaseṭṭhiputto viya yasadārako viya ca, yasena dhammāsoko viya, tathā ādhipaccenāti imehi pañcahi kāraṇehi atireko jeṭṭhako hoti.</p>

<p rend="bodytext"><hi rend="bold">Yācitova bahula</hi>nti bākulatthera-sīvalitthera-ānandattherādayo viya yācitova bahulaṃ cīvarādīni paribhuñjatīti imehi kāraṇehi atireko hoti jeṭṭhako. <hi rend="bold">Yadidaṃ vimuttiyā vimutti</hi>nti yaṃ ekassa vimuttiyā saddhiṃ itarassa vimuttiṃ ārabbha nānākaraṇaṃ vattabbaṃ bhaveyya, taṃ na vadāmīti attho. Sattavassikadārako vā hi vimuttiṃ paṭivijjhatu vassasatikatthero vā bhikkhu vā bhikkhunī vā upāsako vā upāsikā vā devo vā māro vā brahmā vā, paṭividdhalokuttaramagge nānattaṃ nāma natthi. <hi rend="bold">Alamevā</hi>ti yuttameva. <hi rend="bold">Yatra hi nāmā</hi>ti yāni nāma.</p>

<p rend="bodytext"><hi rend="bold">Gacchaṃ ākāsadhātuyā</hi>ti ākāsena gacchanto. <hi rend="bold">Saddho</hi>ti ratanattayaguṇānaṃ saddhātā. <hi rend="bold">Thanaya</hi>nti gajjanto. <hi rend="bold">Vijjumālī</hi>ti mālāsadisāya meghamukhe carantiyā vijjulatāya samannāgato. <hi rend="bold">Satakkakū</hi>ti satakūṭo, ito cito ca uṭṭhitena valāhakakūṭasatena samannāgatoti attho. <hi rend="bold">Dassanasampanno</hi>ti sotāpanno. <hi rend="bold">Bhogaparibyūḷho</hi>ti udakoghena viya dānavasena dīyamānehi bhogehi paribyūḷho, devalokaṃ sampāpitoti attho. <hi rend="bold">Peccā</hi>ti <pb ed="P" n="3.0245" /> paraloke. <hi rend="bold">Sagge pamodatī</hi>ti yasmiṃ sagge uppajjati, tattheva modatīti.</p>

<p rend="title">2. Cundīsuttavaṇṇanā</p>

<p rend="bodytext" n="32"><hi rend="paranum">32</hi><hi rend="dot">.</hi> Dutiye <hi rend="bold">pañcahi rathasatehī</hi>ti bhuttapātarāsā pitu santikaṃ pesetvā pañca rathasatāni yojāpetvā tehi parivutāti attho. <hi rend="bold">Upasaṅkamī</hi>ti bhātarā saddhiṃ pavattitaṃ pañhasākacchaṃ pucchissāmīti gandhamālacuṇṇādīni ādāya upasaṅkami. <hi rend="bold">Yadeva so hotī</hi>ti yadā eva so hoti. Atha vā yo eva so hoti. <hi rend="bold">Ariyakantāni sīlānī</hi>ti maggaphalasampayuttāni <pb ed="M" n="3.0018" /> sīlāni. Tāni hi ariyānaṃ kantāni honti, bhavantarepi na pariccajanti. Sesaṃ catukkanipāte aggappasādasutte vuttanayeneva veditabbaṃ.</p>

<p rend="title">3. Uggahasuttavaṇṇanā</p>

<p rend="bodytext" n="33"><hi rend="paranum">33</hi><hi rend="dot">.</hi> Tatiye <pb ed="V" n="3.0018" /><hi rend="bold">bhaddiye</hi>ti bhaddiyanagare. <hi rend="bold">Jātiyāvane</hi>ti sayaṃjāte aropite himavantena saddhiṃ ekābaddhe vanasaṇḍe, taṃ nagaraṃ upanissāya tasmiṃ vane viharatīti attho. <hi rend="bold">Attacatuttho</hi>ti attanā catuttho. Kasmā panesa bhagavantaṃ attacatutthaṃyeva nimantesi? Gehe kirassa maṅgalaṃ mahantaṃ, tattha mahantena saṃvidhānena bahū <pb ed="P" n="3.0246" /> manussā sannipatissanti. Te bhikkhusaṅghaṃ parivisantena dussaṅgahā bhavissantīti attacatutthaṃyeva nimantesi. Api cassa evampi ahosi – ‘‘daharakumārikāyo mahābhikkhusaṅghamajjhe satthari ovadante olīnamanā ovādaṃ gahetuṃ na sakkuṇeyyu’’nti. Imināpi kāraṇena attacatutthameva nimantesi. <hi rend="bold">Ovadatu tāsaṃ, bhante</hi>ti, bhante bhagavā, etāsaṃ ovadatu, etā ovadatūti attho. Upayogatthasmiñhi etaṃ sāmivacanaṃ. <hi rend="bold">Yaṃ tāsa</hi>nti yaṃ ovādānusāsanaṃ etāsaṃ. Evañca pana vatvā so seṭṭhi ‘‘imā mama santike ovādaṃ gaṇhamānā harāyeyyu’’nti bhagavantaṃ vanditvā pakkāmi.</p>

<p rend="bodytext"><hi rend="bold">Bhattū</hi>ti sāmikassa. <hi rend="bold">Anukampaṃ upādāyā</hi>ti anuddayaṃ paṭicca. <hi rend="bold">Pubbuṭṭhāyiniyo</hi>ti sabbapaṭhamaṃ uṭṭhānasīlā. <hi rend="bold">Pacchānipātiniyo</hi>ti sabbapacchā nipajjanasīlā. Itthiyā hi paṭhamataraṃ bhuñjitvā sayanaṃ āruyha nipajjituṃ na vaṭṭati, sabbe pana gehaparijane bhojetvā upakaraṇabhaṇḍaṃ saṃvidhāya gorūpādīni āgatānāgatāni ñatvā sve kattabbakammaṃ vicāretvā kuñcikāmuddikaṃ hatthe katvā sace bhojanaṃ atthi, bhuñjitvā, no ce atthi, aññaṃ pacāpetvā sabbe santappetvā pacchā nipajjituṃ vaṭṭati. Nipannāyapi yāva sūriyuggamanā niddāyituṃ na vaṭṭati, sabbapaṭhamaṃ pana uṭṭhāya dāsakammakare pakkosāpetvā ‘‘idañcidañca kammaṃ karothā’’ti kammantaṃ vicāretvā dhenuyo duhāpetvā sabbaṃ gehe kattabbakiccaṃ attano paccakkhaṃyeva <pb ed="P" n="3.0247" /> kātuṃ vaṭṭati <pb ed="M" n="3.0019" />. Etamatthaṃ sandhāya ‘‘pubbuṭṭhāyiniyo pacchānipātiniyo’’ti āha. <hi rend="bold">‘‘Kiṃkārapaṭissāviniyo</hi>ti kiṃ karoma kiṃ karomā’’ti mukhaṃ oloketvā vicaraṇasīlā. <hi rend="bold">Manāpacāriniyo</hi>ti manāpaṃyeva kiriyaṃ karaṇasīlā. <hi rend="bold">Piyavādiniyo</hi>ti piyameva vacanaṃ vādanasīlā. <hi rend="bold">Pūjessāmā</hi>ti catupaccayapūjāya pūjayissāma.</p>

<p rend="bodytext"><hi rend="bold">Abbhāgate</hi>ti attano santikaṃ āgate. <hi rend="bold">Āsanodakena paṭipūjessāmā</hi>ti āsanena ca pādadhovanaudakena ca pūjayissāma. Ettha ca mātāpitūnaṃ devasikaṃ sakkāro kātabbo. Samaṇabrāhmaṇānaṃ <pb ed="V" n="3.0019" /> pana abbhāgatānaṃ āsanaṃ datvā pādadhovanañca dātabbaṃ, sakkāro ca kātabbo.</p>

<p rend="bodytext"><hi rend="bold">Uṇṇā</hi>ti eḷakalomaṃ. <hi rend="bold">Tattha dakkhā bhavissāmā</hi>ti eḷakalomānaṃ vijaṭanadhovanarajanaveṇikaraṇādīsu kappāsassa ca vaṭṭanapisanaphoṭanakantanādīsu chekā bhavissāma. <hi rend="bold">Tatrupāyāyā</hi>ti tasmiṃ uṇṇākappāsasaṃvidhāne upāyabhūtāya ‘‘imasmiṃ kāle idaṃ nāma kātuṃ vaṭṭatī’’ti evaṃ pavattāya vīmaṃsāya samannāgatā. <hi rend="bold">Alaṃ kātuṃ alaṃ saṃvidhātu</hi>nti attanā kātumpi parehi kārāpetumpi yuttā ceva samatthā ca bhavissāmāti attho.</p>

<p rend="bodytext"><hi rend="bold">Katañca katato jānissāma, akatañca akatato</hi>ti sakaladivasaṃ idaṃ nāma kammaṃ katvā āgatānaṃ, upaḍḍhadivasaṃ idaṃ <pb ed="P" n="3.0248" /> nāma kammaṃ katvā āgatānaṃ, nikkammānaṃ gehe nisinnānaṃ idaṃ nāma dātuñca evañca kātuṃ vaṭṭatīti evaṃ jānissāma. <hi rend="bold">Gilānakānañca balābala</hi>nti sace hi gilānakāle tesaṃ bhesajjabhojanādīni datvā rogaṃ phāsuṃ na karonti, ‘‘ime arogakāle amhe yaṃ icchanti, taṃ kārenti. Gilānakāle atthi bhāvampi no na jānantī’’ti virattarūpā pacchā kiccāni na karonti, dukkaṭāni vā karonti. Tasmā nesaṃ balābalaṃ ñatvā dātabbañca kātabbañca jānissāmāti evaṃ tumhehi sikkhitabbanti dasseti. <hi rend="bold">Khādanīyaṃ bhojanīyañcassā</hi>ti khādanīyañca bhojanīyañca assa antojanassa. <hi rend="bold">Paccaṃsenā</hi>ti paṭilabhitabbena aṃsena, attano attano laddhabbakoṭṭhāsānurūpenāti attho. <hi rend="bold">Saṃvibhajissāmā</hi>ti dassāma. <hi rend="bold">Sampādessāmā</hi>ti sampādayissāma.</p>

<p rend="bodytext"><hi rend="bold">Adhuttī</hi>ti <pb ed="M" n="3.0020" /> purisadhuttasurādhuttatāvasena adhuttiyo. <hi rend="bold">Athenī</hi>ti atheniyo acoriyo. <hi rend="bold">Asoṇḍī</hi>ti surāsoṇḍatādivasena asoṇḍiyo.</p>

<p rend="bodytext">Evaṃ suttantaṃ niṭṭhapetvā idāni gāthāhi kūṭaṃ gaṇhanto <hi rend="bold">yo naṃ bharati sabbadā</hi>tiādimāha. Tattha <hi rend="bold">bharatī</hi>ti posati paṭijaggati. <hi rend="bold">Sabbakāmahara</hi>nti sabbakāmadadaṃ. <hi rend="bold">Sotthī</hi>ti suitthī. <hi rend="bold">Evaṃ vattatī</hi>ti ettakaṃ vattaṃ pūretvā vattati. <hi rend="bold">Manāpā nāma te devā</hi>ti nimmānaratī devā. Te hi icchiticchitaṃ <pb ed="P" n="3.0249" /> rūpaṃ māpetvā abhiramaṇato nimmānaratīti ca manāpāti ca vuccantīti.</p>

<p rend="title">4. Sīhasenāpatisuttavaṇṇanā</p>

<p rend="bodytext" n="34"><hi rend="paranum">34</hi><hi rend="dot">.</hi> Catutthe <pb ed="V" n="3.0020" /><hi rend="bold">sandiṭṭhika</hi>nti sāmaṃ passitabbakaṃ. <hi rend="bold">Dāyako</hi>ti dānasūro. Na so saddhāmattakeneva tiṭṭhati, pariccajitumpi sakkotīti attho. <hi rend="bold">Dānapatī</hi>ti yaṃ dānaṃ deti, tassa pati hutvā deti, na dāso, na sahāyo. Yo hi attanā madhuraṃ bhuñjati, paresaṃ amadhuraṃ deti, so dānasaṅkhātassa deyyadhammassa dāso hutvā deti. Yo yaṃ attanā bhuñjati, tadeva deti, so sahāyo hutvā deti. Yo pana attanā yena kenaci yāpeti, paresaṃ madhuraṃ deti, so pati jeṭṭhako sāmī hutvā deti. Tādisaṃ sandhāya vuttaṃ – ‘‘dānapatī’’ti.</p>

<p rend="bodytext"><hi rend="bold">Amaṅkubhūto</hi>ti na nittejabhūto. <hi rend="bold">Visārado</hi>ti ñāṇasomanassappatto. <hi rend="bold">Sahabyataṃ gatā</hi>ti sahabhāvaṃ ekībhāvaṃ gatā. <hi rend="bold">Katāvakāsā</hi>ti yena kammena tattha avakāso hoti, tassa katattā katāvakāsā. Taṃ pana yasmā kusalameva hoti, tasmā <hi rend="bold">katakusalā</hi>ti vuttaṃ. <hi rend="bold">Modare</hi>ti modanti pamodanti. <hi rend="bold">Asitassā</hi>ti anissitassa tathāgatassa. <hi rend="bold">Tādino</hi>ti tādilakkhaṇaṃ pattassa.</p>

<p rend="title">5. Dānānisaṃsasuttavaṇṇanā</p>

<p rend="bodytext" n="35"><hi rend="paranum">35</hi><hi rend="dot">.</hi> Pañcame <hi rend="bold">gihidhammā anapagato hotī</hi>ti akhaṇḍapañcasīlo hoti. <hi rend="bold">Sataṃ dhammaṃ anukkama</hi>nti sappurisānaṃ mahāpurisānaṃ dhammaṃ anukkamanto <pb ed="M" n="3.0021" />. <hi rend="bold">Santo</hi><pb ed="P" n="3.0250" /><hi rend="bold">naṃ bhajantī</hi>ti sappurisā buddhapaccekabuddhatathāgatasāvakā etaṃ bhajanti.</p>

<p rend="title">6. Kāladānasuttavaṇṇanā</p>

<p rend="bodytext" n="36"><hi rend="paranum">36</hi><hi rend="dot">.</hi> Chaṭṭhe <hi rend="bold">kāladānānī</hi>ti yuttadānāni, pattadānāni anucchavikadānānīti attho. <hi rend="bold">Navasassānī</hi>ti aggasassāni. <hi rend="bold">Navaphalānī</hi>ti ārāmato paṭhamuppannāni aggaphalāni. <hi rend="bold">Paṭhamaṃ sīlavantesu patiṭṭhāpetī</hi>ti paṭhamaṃ sīlavantānaṃ datvā pacchā attanā paribhuñjati. <hi rend="bold">Vadaññū</hi>ti bhāsitaññū. <hi rend="bold">Kālena dinna</hi>nti yuttappattakālena dinnaṃ. <hi rend="bold">Anumodantī</hi>ti ekamante ṭhitā anumodanti. <hi rend="bold">Veyyāvacca</hi>nti kāyena veyyāvaṭikakammaṃ karonti. <hi rend="bold">Appaṭivānacitto</hi>ti anukkaṇṭhitacitto. <hi rend="bold">Yattha dinnaṃ mahapphala</hi>nti yasmiṃ ṭhāne dinnaṃ mahapphalaṃ hoti, tattha dadeyya.</p>

<p rend="title">7. Bhojanasuttavaṇṇanā</p>

<p rend="bodytext" n="37"><hi rend="paranum">37</hi><hi rend="dot">.</hi> Sattame <pb ed="V" n="3.0021" /><hi rend="bold">āyuṃ detī</hi>ti āyudānaṃ deti. <hi rend="bold">Vaṇṇa</hi>nti sarīravaṇṇaṃ. <hi rend="bold">Sukha</hi>nti kāyikacetasikasukhaṃ. <hi rend="bold">Bala</hi>nti sarīrathāmaṃ. <hi rend="bold">Paṭibhāna</hi>nti yuttamuttappaṭibhānaṃ.</p>

<p rend="title">8. Saddhasuttavaṇṇanā</p>

<p rend="bodytext" n="38"><hi rend="paranum">38</hi><hi rend="dot">.</hi> Aṭṭhame <hi rend="bold">anukampantī</hi>ti anuggaṇhanti. <hi rend="bold">Khandhimāva mahādumo</hi>ti khandhasampanno mahārukkho viya. <hi rend="bold">Manorame āyatane</hi>ti ramaṇīye samosaraṇaṭṭhāne. <hi rend="bold">Chāyaṃ chāyatthikā yantī</hi>ti chāyāya atthikāva chāyaṃ upagacchanti. <hi rend="bold">Nivātavutti</hi>nti nīcavuttiṃ. <hi rend="bold">Atthaddha</hi>nti kodhamānathaddhatāya rahitaṃ. <hi rend="bold">Sorata</hi>nti soraccena sucisīlena samannāgataṃ. <hi rend="bold">Sakhila</hi>nti sammodakaṃ.</p>

<p rend="title">9. Puttasuttavaṇṇanā</p>

<p rend="bodytext" n="39"><hi rend="paranum">39</hi><hi rend="dot">.</hi> Navame <hi rend="bold">bhato vā no bharissatī</hi>ti amhehi thaññapāyanahatthapādavaḍḍhanādīhi bhato paṭijaggito amhe mahallakakāle <pb ed="P" n="3.0251" /> hatthapādadhovana-nhāpanayāgubhattadānādīhi bharissati. <hi rend="bold">Kiccaṃ vā no karissatī</hi>ti attano kammaṃ ṭhapetvā amhākaṃ rājakulādīsu uppannaṃ kiccaṃ gantvā karissati <pb ed="M" n="3.0022" />. <hi rend="bold">Kulavaṃso ciraṃ ṭhassatī</hi>ti amhākaṃ santakaṃ khettavatthuhiraññasuvaṇṇādiṃ avināsetvā rakkhante putte kulavaṃso ciraṃ ṭhassati, amhehi vā pavattitāni salākabhattādīni anupacchinditvā pavattessati, evampi no kulavaṃso ciraṃ ṭhassati. <hi rend="bold">Dāyajjaṃ paṭipajjissatī</hi>ti kulavaṃsānurūpāya paṭipattiyā attānaṃ dāyajjārahaṃ karonto amhākaṃ santakaṃ dāyajjaṃ paṭipajjissati. <hi rend="bold">Dakkhiṇaṃ anuppadassatī</hi>ti pattidānaṃ katvā tatiyadivasato paṭṭhāya dānaṃ anuppadassati.</p>

<p rend="bodytext"><hi rend="bold">Santo sappurisā</hi>ti imasmiṃ ṭhāne mātāpitūsu sammā paṭipattiyā santo sappurisāti veditabbā. <hi rend="bold">Pubbe katamanussara</hi>nti mātāpitūhi paṭhamataraṃ kataguṇaṃ anussarantā. <hi rend="bold">Ovādakārī</hi>ti mātāpitūhi dinnassa ovādassa kattā. <hi rend="bold">Bhataposī</hi>ti yehi bhato, tesaṃ posako. <hi rend="bold">Pasaṃsiyo</hi>ti diṭṭheva dhamme mahājanena pasaṃsitabbo hoti.</p>

<p rend="title">10. Mahāsālaputtasuttavaṇṇanā</p>

<p rend="bodytext" n="40"><hi rend="paranum">40</hi><hi rend="dot">.</hi> Dasame <pb ed="V" n="3.0022" /><hi rend="bold">mahāsālā</hi>ti mahārukkhā. <hi rend="bold">Sākhāpattapalāsena vaḍḍhantī</hi>ti khuddakasākhāhi ca pattasaṅkhātena ca palāsena vaḍḍhanti. <hi rend="bold">Araññasmi</hi>nti agāmake padese. <hi rend="bold">Brahāvane</hi>ti mahāvane aṭaviyaṃ. Sesaṃ sabbattha uttānatthamevāti.</p>

<p rend="centre">Sumanavaggo catuttho.</p>

<p rend="chapter">5. Muṇḍarājavaggo</p>

<p rend="title">1. Ādiyasuttavaṇṇanā</p>

<p rend="bodytext" n="41"><hi rend="paranum">41</hi><hi rend="dot">.</hi> Pañcamassa <pb ed="P" n="3.0252" /> paṭhame <hi rend="bold">bhogānaṃ ādiyā</hi>ti bhogānaṃ ādātabbakāraṇāni. <hi rend="bold">Uṭṭhānavīriyādhigatehī</hi>ti uṭṭhānasaṅkhātena vīriyena adhigatehi. <hi rend="bold">Bāhābalaparicitehī</hi>ti bāhubalena sañcitehi. <hi rend="bold">Sedāvakkhittehī</hi>ti sedaṃ avakkhipetvā uppāditehi. <hi rend="bold">Dhammikehī</hi>ti dhammayuttehi. <hi rend="bold">Dhammaladdhehī</hi>ti dasakusalakammaṃ akopetvā laddhehi. <hi rend="bold">Pīṇetī</hi>ti pīṇitaṃ <pb ed="M" n="3.0023" /> thūlaṃ karoti. Sesamettha catukkanipāte vuttanayeneva veditabbaṃ. Dutiyaṃ uttānatthameva.</p>

<p rend="title">3. Iṭṭhasuttavaṇṇanā</p>

<p rend="bodytext" n="43"><hi rend="paranum">43</hi><hi rend="dot">.</hi> Tatiye <hi rend="bold">āyusaṃvattanikā paṭipadā</hi>ti dānasīlādikā puññapaṭipadā. Sesesupi eseva nayo. <hi rend="bold">Atthābhisamayā</hi>ti atthassa abhisamāgamena, atthappaṭilābhenāti vuttaṃ hoti.</p>

<p rend="title">4. Manāpadāyīsuttavaṇṇanā</p>

<p rend="bodytext" n="44"><hi rend="paranum">44</hi><hi rend="dot">.</hi> Catutthe <pb ed="V" n="3.0023" /><hi rend="bold">uggo</hi>ti guṇehi uggatattā evaṃladdhanāmo. <hi rend="bold">Sālapupphakaṃ khādanīya</hi>nti catumadhurayojitena sālipiṭṭhena kataṃ sālapupphasadisaṃ khādanīyaṃ. Tañhi paññāyamānavaṇṭapattakesaraṃ katvā jīrakādisambhārayutte sappimhi pacitvā sappiṃ vinivattetvā kolumbe pūretvā gandhavāsaṃ gāhāpetvā pidahitvā lañchetvā ṭhapitaṃ <pb ed="P" n="3.0253" /> hoti. Taṃ so yāguṃ pivitvā nisinnassa bhagavato antarabhatte dātukāmo evamāha. <hi rend="bold">Paṭiggahesi bhagavā</hi>ti desanāmattametaṃ, upāsako pana taṃ bhagavato ca pañcannañca bhikkhusatānaṃ adāsi. Yathā ca taṃ, evaṃ sūkaramaṃsādīnipi. Tattha <hi rend="bold">sampannakolaka</hi>nti sampannabadaraṃ. <hi rend="bold">Sūkaramaṃsa</hi>nti madhurarasehi badarehi saddhiṃ jīrakādisambhārehi yojetvā pakkaṃ ekasaṃvaccharikasūkaramaṃsaṃ. <hi rend="bold">Nibbattatelaka</hi>nti vinivattitatelaṃ. <hi rend="bold">Nāliyasāka</hi>nti sālipiṭṭhena saddhiṃ madditvā jīrakādisaṃyutte sappimhi pacitvā catumadhurena yojetvā vāsaṃ gāhāpetvā ṭhapitaṃ nāliyasākaṃ. <hi rend="bold">Netaṃ bhagavato kappatī</hi>ti ettha akappiyaṃ upādāya kappiyampi na kappatīti vuttaṃ, seṭṭhi pana sabbampi taṃ āharāpetvā rāsiṃ katvā yaṃ yaṃ akappiyaṃ, taṃ taṃ antarāpaṇaṃ pahiṇitvā kappiyaṃ upabhogaparibhogabhaṇḍaṃ adāsi. Candanaphalakaṃ nātimahantaṃ dīghato aḍḍhateyyaratanaṃ, tiriyaṃ diyaḍḍharatanaṃ, sāravarabhaṇḍattā pana mahagghaṃ ahosi. Bhagavā taṃ paṭiggahetvā khaṇḍākhaṇḍikaṃ chedāpetvā bhikkhūnaṃ añjanapisanatthāya dāpesi.</p>

<p rend="bodytext"><hi rend="bold">Ujjubhūtesū</hi>ti <pb ed="M" n="3.0024" /> kāyavācācittehi ujukesu. <hi rend="bold">Chandasā</hi>ti pemena. <hi rend="bold">Catta</hi>ntiādīsu pariccāgavasena <hi rend="bold">cattaṃ</hi>. Muttacāgatāya <hi rend="bold">muttaṃ</hi>. Anapekkhacittatāya cittena na uggahitanti <hi rend="bold">anuggahītaṃ. Khettūpame</hi>ti <pb ed="P" n="3.0254" /> viruhanaṭṭhena khettasadise.</p>

<p rend="bodytext"><hi rend="bold">Aññataraṃ manomaya</hi>nti suddhāvāsesu ekaṃ jhānamanena nibbattaṃ devakāyaṃ. <hi rend="bold">Yathādhippāyo</hi>ti yathājjhāsayo. Iminā kiṃ pucchati? Tassa kira manussakāle arahattatthāya ajjhāsayo ahosi, taṃ pucchāmīti pucchati. Devaputtopi arahattaṃ pattatāya <hi rend="bold">taggha me bhagavā yathādhippāyo</hi>ti āha. <hi rend="bold">Yattha yatthūpapajjatī</hi>ti tīsu vā kulasampattīsu chasu vā kāmasaggesu yattha yattha uppajjati, tattha tattha dīghāyu yasavā hotīti. Pañcamaṃ catukkanipāte vuttanayeneva veditabbaṃ. Chaṭṭhasattamāni uttānatthāneva.</p>

<p rend="title">8. Alabbhanīyaṭhānasuttavaṇṇanā</p>

<p rend="bodytext" n="48"><hi rend="paranum">48</hi><hi rend="dot">.</hi> Aṭṭhame <pb ed="V" n="3.0024" /><hi rend="bold">alabbhanīyānī</hi>ti aladdhabbāni, na sakkā labhituṃ. <hi rend="bold">Ṭhānānī</hi>ti kāraṇāni. <hi rend="bold">Jarādhammaṃ mā jīrī</hi>ti yaṃ mayhaṃ jarāsabhāvaṃ, taṃ mā jīratu. Sesapadesupi eseva nayo. <hi rend="bold">Nacchādeyyā</hi>ti na rucceyya. <hi rend="bold">Abbuhī</hi>ti nīhari.</p>

<p rend="bodytext"><hi rend="bold">Yato</hi>ti yasmiṃ kāle. <hi rend="bold">Āpadāsū</hi>ti upaddavesu. <hi rend="bold">Na vedhatī</hi>ti na kampati nānusocati. <hi rend="bold">Atthavinicchayaññū</hi>ti kāraṇatthavinicchaye kusalo. <hi rend="bold">Purāṇa</hi>nti nibbikāratāya porāṇakameva. <hi rend="bold">Jappenā</hi>ti vaṇṇabhaṇanena. <hi rend="bold">Mantenā</hi>ti mahānubhāvamantaparivattanena. <hi rend="bold">Subhāsitenā</hi>ti subhāsitakathanena. <hi rend="bold">Anuppadānenā</hi>ti satassa vā sahassassa vā dānena. <hi rend="bold">Paveṇiyā</hi><pb ed="P" n="3.0255" /><hi rend="bold">vā</hi>ti kulavaṃsena vā, ‘‘idaṃ amhākaṃ paveṇiyā āciṇṇaṃ, idaṃ anāciṇṇa’’nti evaṃ paveṇikathanenāti attho. <hi rend="bold">Yathā yathā yattha labhetha attha</hi>nti etesu jappādīsu yena yena yattha yattha ṭhāne jarādhammādīnaṃ ajīraṇatādiatthaṃ labheyya. <hi rend="bold">Tathā tathā tattha parakkameyyā</hi>ti tena tena tasmiṃ tasmiṃ ṭhāne parakkamaṃ kareyya. <hi rend="bold">Kammaṃ daḷha</hi>nti vaṭṭagāmikammaṃ mayā thiraṃ katvā āyūhitaṃ, svāhaṃ idāni kinti karomīti evaṃ paccavekkhitvā adhivāseyyāti.</p>

<p rend="title">9. Kosalasuttavaṇṇanā</p>

<p rend="bodytext" n="49"><hi rend="paranum">49</hi><hi rend="dot">.</hi> Navame <pb ed="M" n="3.0025" /><hi rend="bold">upakaṇṇake</hi>ti kaṇṇamūle. <hi rend="bold">Dummano</hi>ti duṭṭhumano. <hi rend="bold">Pattakkhandho</hi>ti patitakkhandho. <hi rend="bold">Pajjhāyanto</hi>ti cintayanto. <hi rend="bold">Appaṭibhāno</hi>ti nippaṭibhāno hutvā. Sesaṃ heṭṭhā vuttanayameva.</p>

<p rend="title">10. Nāradasuttavaṇṇanā</p>

<p rend="bodytext" n="50"><hi rend="paranum">50</hi><hi rend="dot">.</hi> Dasame <hi rend="bold">ajjhomucchito</hi>ti adhiomucchito gilitvā pariniṭṭhapetvā gahaṇasabhāvāya atirekamucchāya taṇhāya samannāgato. <hi rend="bold">Mahaccā rājānubhāvenā</hi>ti mahatā rājānubhāvena, aṭṭhārasahi senīhi parivārito mahatiyā rājiddhiyā pāyāsīti attho. <hi rend="bold">Tagghā</hi>ti ekaṃsatthe nipāto <pb ed="V" n="3.0025" />, ekaṃseneva sokasallaharaṇoti attho. Iti rājā imaṃ ovādaṃ sutvā tasmiṃ ṭhito dhammena samena rajjaṃ kāretvā saggaparāyaṇo ahosi.</p>

<p rend="centre">Muṇḍarājavaggo pañcamo.</p>

<p rend="centre">Paṭhamapaṇṇāsakaṃ niṭṭhitaṃ.</p>

<p rend="strong">2. Dutiyapaṇṇāsakaṃ</p>

<p rend="chapter">(6) 1. Nīvaraṇavaggo</p>

<p rend="title">1. Āvaraṇasuttavaṇṇanā</p>

<p rend="bodytext" n="51"><hi rend="paranum">51</hi><hi rend="dot">.</hi> Dutiyassa <pb ed="M" n="3.0026" /><pb ed="V" n="3.0026" /><pb ed="P" n="3.0256" /> paṭhame āvaraṇavasena <hi rend="bold">āvaraṇā</hi>. Nīvaraṇavasena <hi rend="bold">nīvaraṇā</hi>. Ceto ajjhāruhantīti <hi rend="bold">cetaso ajjhāruhā</hi>. Vipassanāpaññañca maggapaññañca uppattinivāraṇaṭṭhena dubbalaṃ karontīti <hi rend="bold">paññāya dubbalīkaraṇā</hi>. Yā vā etehi saddhiṃ vokiṇṇā paññā uppajjati, taṃ dubbalaṃ karontītipi <hi rend="bold">paññāya dubbalīkaraṇā. Abalāyā</hi>ti pañcanīvaraṇapariyonaddhattā apagatabalāya. <hi rend="bold">Uttari vā manussadhammā alamariyañāṇadassanavisesa</hi>nti dasakusalakammapathasaṅkhātā manussadhammā uttari ariyabhāvaṃ kātuṃ samatthaṃ ñāṇadassanavisesaṃ. <hi rend="bold">Hārahārinī</hi>ti haritabbaṃ harituṃ samatthā. <hi rend="bold">Naṅgalamukhānī</hi>ti mātikāmukhāni. Tāni hi naṅgalasarikkhakattā naṅgalehi ca khatattā naṅgalamukhānīti vuccanti.</p>

<p rend="bodytext"><hi rend="bold">Evameva kho</hi>ti ettha sotaṃ viya vipassanāñāṇaṃ daṭṭhabbaṃ, ubhato naṅgalamukhānaṃ vivaraṇakālo viya chasu dvāresu saṃvarassa vissaṭṭhakālo, majjhenadiyā rukkhapāde koṭṭetvā palālatiṇamattikāhi āvaraṇe kate udakassa vikkhittavisaṭabyādiṇṇakālo viya pañcahi nīvaraṇehi pariyonaddhakālo, evaṃ āvaraṇe kate vihatavegassa udakassa tiṇapalālādīni <pb ed="P" n="3.0257" /> parikaḍḍhitvā samuddaṃ pāpuṇituṃ asamatthakālo viya vipassanāñāṇena sabbākusale viddhaṃsetvā nibbānasāgaraṃ pāpuṇituṃ asamatthakālo veditabbo. Sukkapakkhe vuttavipallāsena yojanā kātabbā. Imasmiṃ sutte vaṭṭavivaṭṭaṃ kathitaṃ. Dutiyaṃ uttānatthameva.</p>

<p rend="title">3. Padhāniyaṅgasuttavaṇṇanā</p>

<p rend="bodytext" n="53"><hi rend="paranum">53</hi><hi rend="dot">.</hi> Tatiye <pb ed="V" n="3.0027" /><hi rend="bold">padhāniyaṅgānī</hi>ti padhānaṃ vuccati padahanabhāvo, padhānamassa atthīti padhāniyo, padhāniyassa bhikkhuno aṅgānīti padhāniyaṅgāni. <hi rend="bold">Saddho</hi>ti saddhāya samannāgato. Saddhā panesā āgamasaddhā adhigamasaddhā okappanasaddhā pasādasaddhāti catubbidhā. Tattha sabbaññubodhisattānaṃ saddhā, abhinīhārato paṭṭhāya āgatattā <hi rend="bold">āgamasaddhā</hi> nāma. Ariyasāvakānaṃ <pb ed="M" n="3.0027" /> paṭivedhena adhigatattā <hi rend="bold">adhigamasaddhā</hi> nāma. Buddho dhammo saṅghoti vutte acalabhāvena okappanaṃ <hi rend="bold">okappanasaddhā</hi> nāma. Pasāduppatti <hi rend="bold">pasādasaddhā</hi> nāma. Idha okappanasaddhā adhippetā. <hi rend="bold">Bodhi</hi>nti catumaggañāṇaṃ. Taṃ suppaṭividdhaṃ tathāgatenāti saddahati. Desanāsīsameva cetaṃ, iminā pana aṅgena tīsupi ratanesu saddhā adhippetā. Yassa hi buddhādīsu pasādo balavā, tassa padhānavīriyaṃ ijjhati.</p>

<p rend="bodytext"><hi rend="bold">Appābādho</hi>ti arogo. <hi rend="bold">Appātaṅko</hi>ti niddukkho. <hi rend="bold">Samavepākiniyā</hi>ti samavipākiniyā. <hi rend="bold">Gahaṇiyā</hi>ti kammajatejodhātuyā. <hi rend="bold">Nātisītāya nāccuṇhāyā</hi>ti atisītalaggahaṇiko hi sītabhīruko hoti, accuṇhaggahaṇiko uṇhabhīruko, tesaṃ padhānaṃ na ijjhati, majjhimaggahaṇikassa ijjhati. Tenāha – <hi rend="bold">majjhimāya padhānakkhamāyā</hi>ti. <hi rend="bold">Yathābhūtaṃ</hi><pb ed="P" n="3.0258" /><hi rend="bold">attānaṃ āvikattā</hi>ti yathābhūtaṃ attano aguṇaṃ pakāsetā. <hi rend="bold">Udayatthagāminiyā</hi>ti udayañca atthañca gantuṃ paricchindituṃ samatthāya. Etena paññāsalakkhaṇapariggāhakaṃ udayabbayañāṇaṃ vuttaṃ. <hi rend="bold">Ariyāyā</hi>ti parisuddhāya. <hi rend="bold">Nibbedhikāyā</hi>ti anibbiddhapubbe lobhakkhandhādayo nibbijjhituṃ samatthāya. <hi rend="bold">Sammā dukkhakkhayagāminiyā</hi>ti tadaṅgavasena kilesānaṃ pahīnattā yaṃ dukkhaṃ khīyati, tassa dukkhassa khayagāminiyā. Iti sabbehipi imehi padehi vipassanāpaññāva kathitā. Duppaññassa hi padhānaṃ na ijjhati.</p>

<p rend="title">4. Samayasuttavaṇṇanā</p>

<p rend="bodytext" n="54"><hi rend="paranum">54</hi><hi rend="dot">.</hi> Catutthe <hi rend="bold">padhānāyā</hi>ti vīriyakaraṇatthāya. <hi rend="bold">Na sukaraṃ uñchena paggahena yāpetu</hi>nti na sakkā hoti pattaṃ gahetvā uñchācariyāya yāpetuṃ. Imasmimpi sutte vaṭṭavivaṭṭameva kathitaṃ.</p>

<p rend="title">5. Mātāputtasuttavaṇṇanā</p>

<p rend="bodytext" n="55"><hi rend="paranum">55</hi><hi rend="dot">.</hi> Pañcame <pb ed="V" n="3.0028" /><hi rend="bold">pariyādāya tiṭṭhatī</hi>ti pariyādiyitvā gahetvā khepetvā tiṭṭhati. <hi rend="bold">Ugghātitā</hi>ti uddhumātā.</p>

<p rend="bodytext"><hi rend="bold">Asihatthenā</hi>ti sīsacchedanatthāya asiṃ ādāya āgatenāpi. <hi rend="bold">Pisācenā</hi>ti khādituṃ āgatayakkhenāpi. <hi rend="bold">Āsīde</hi>ti ghaṭṭeyya. <hi rend="bold">Mañjunā</hi>ti mudukena. <hi rend="bold">Kāmoghavuḷhāna</hi>nti kāmoghena vuḷhānaṃ kaḍḍhitānaṃ. <hi rend="bold">Kālaṃ</hi><pb ed="P" n="3.0259" /><hi rend="bold">gati bhavābhava</hi>nti <pb ed="M" n="3.0028" /> vaṭṭakālaṃ gatiñca punappunabbhave ca. <hi rend="bold">Purakkhatā</hi>ti purecārikā purato gatāyeva. <hi rend="bold">Ye ca kāme pariññāyā</hi>ti ye paṇḍitā duvidhepi kāme tīhi pariññāhi parijānitvā. <hi rend="bold">Caranti akutobhayā</hi>ti khīṇāsavānaṃ kutoci bhayaṃ nāma natthi, tasmā te akutobhayā hutvā caranti. <hi rend="bold">Pāraṅgatā</hi>ti pāraṃ vuccati nibbānaṃ, taṃ upagatā, sacchikatvā ṭhitāti attho. <hi rend="bold">Āsavakkhaya</hi>nti arahattaṃ. Imasmiṃ sutte vaṭṭameva kathetvā gāthāsu vaṭṭavivaṭṭaṃ kathitaṃ.</p>

<p rend="title">6. Upajjhāyasuttavaṇṇanā</p>

<p rend="bodytext" n="56"><hi rend="paranum">56</hi><hi rend="dot">.</hi> Chaṭṭhe <hi rend="bold">madhurakajāto</hi>ti sañjātagarubhāvo. <hi rend="bold">Disā ca me na pakkhāyantī</hi>ti catasso disā ca anudisā ca mayhaṃ na upaṭṭhahantīti vadati. <hi rend="bold">Dhammā ca maṃ nappaṭibhantī</hi>ti samathavipassanādhammāpi me na upaṭṭhahanti. <hi rend="bold">Anabhirato ca brahmacariyaṃ carāmī</hi>ti ukkaṇṭhito hutvā brahmacariyavāsaṃ vasāmi. <hi rend="bold">Yena bhagavā tenupasaṅkamī</hi>ti tassa kathaṃ sutvā ‘‘buddhaveneyyapuggalo aya’’nti taṃ kāraṇaṃ bhagavato ārocetuṃ upasaṅkami. <hi rend="bold">Avipassakassa kusalānaṃ dhammāna</hi>nti kusaladhamme avipassantassa, anesantassa agavesantassāti attho. <hi rend="bold">Bodhipakkhiyānaṃ dhammāna</hi>nti satipaṭṭhānādīnaṃ sattatiṃsadhammānaṃ.</p>

<p rend="title">7. Abhiṇhapaccavekkhitabbaṭhānasuttavaṇṇanā</p>

<p rend="bodytext" n="57"><hi rend="paranum">57</hi><hi rend="dot">.</hi> Sattame <hi rend="bold">jarādhammomhī</hi>ti jarāsabhāvo amhi. <hi rend="bold">Jaraṃ anatīto</hi>ti jaraṃ anatikkanto, antojarāya eva carāmi. Sesapadesupi eseva nayo. <hi rend="bold">Kammassako</hi>tiādīsu <pb ed="P" n="3.0260" /> kammaṃ mayhaṃ sakaṃ <pb ed="V" n="3.0029" /> attano santakanti kammassako amhi. Kammassa dāyādoti <hi rend="bold">kammadāyādo,</hi> kammaṃ mayhaṃ dāyajjaṃ santakanti attho. Kammaṃ mayhaṃ yoni kāraṇanti <hi rend="bold">kammayoni</hi>. Kammaṃ mayhaṃ bandhūti <hi rend="bold">kammabandhu,</hi> kammañātakoti attho. Kammaṃ mayhaṃ paṭisaraṇaṃ patiṭṭhāti <hi rend="bold">kammapaṭisaraṇo. Tassa dāyādo bhavissāmī</hi>ti tassa kammassa dāyādo tena dinnaphalapaṭiggāhako bhavissāmīti attho. <hi rend="bold">Yobbanamado</hi>ti yobbanaṃ ārabbha uppannamado. Sesesupi eseva nayo. <hi rend="bold">Maggo sañjāyatī</hi>ti lokuttaramaggo sañjāyati. <hi rend="bold">Saṃyojanāni sabbaso pahīyantī</hi>ti dasa saṃyojanāni sabbaso pahīyanti. <hi rend="bold">Anusayā byantīhontī</hi>ti satta anusayā vigatantā paricchinnā parivaṭumā <pb ed="M" n="3.0029" /> honti. Evamettha heṭṭhā pañcasu ṭhānesu vipassanā kathitā, imesu pañcasu lokuttaramaggo.</p>

<p rend="bodytext">Idāni gāthāhi kūṭaṃ gaṇhanto <hi rend="bold">byādhidhammā</hi>tiādimāha. Tattha <hi rend="bold">ñatvā dhammaṃ nirūpadhi</hi>nti upadhirahitaṃ arahattamaggaṃ ñatvā. <hi rend="bold">Sabbe made abhibhosmī</hi>ti sabbe ime tayopi made adhibhaviṃ, atikkamma ṭhitosmīti attho. <hi rend="bold">Nekkhammaṃ daṭṭhu khemato</hi>ti pabbajjaṃ khemato disvā. <hi rend="bold">Tassa me ahu ussāho, nibbānaṃ abhipassato</hi>ti tassa mayhaṃ nibbānaṃ abhipassantassa vāyāmo ahosi. <hi rend="bold">Anivatti bhavissāmī</hi>ti pabbajjato anivattiko bhavissāmi, brahmacariyavāsato <pb ed="P" n="3.0261" /> anivattiko, sabbaññutaññāṇato anivattiko bhavissāmi. <hi rend="bold">Brahmacariyaparāyaṇo</hi>ti maggabrahmacariyaparāyaṇo. Iminā lokuttaro aṭṭhaṅgiko maggo kathitoti.</p>

<p rend="title">8. Licchavikumārakasuttavaṇṇanā</p>

<p rend="bodytext" n="58"><hi rend="paranum">58</hi><hi rend="dot">.</hi> Aṭṭhame <hi rend="bold">sajjāni dhanūnī</hi>ti sajiyāni āropitadhanūni. <hi rend="bold">Addasū</hi>ti addasaṃsu. <hi rend="bold">Bhavissanti vajjī</hi>ti vaḍḍhissanti vajjirājāno. <hi rend="bold">Apānubhā</hi>ti avaḍḍhinissitā mānathaddhā. <hi rend="bold">Pacchāliyaṃ khipantī</hi>ti pacchato gantvā piṭṭhiṃ pādena paharanti. <hi rend="bold">Raṭṭhikassā</hi>tiādīsu raṭṭhaṃ bhuñjatīti <hi rend="bold">raṭṭhiko</hi>. Pitarā dattaṃ sāpateyyaṃ bhuñjatīti <hi rend="bold">pettaniko</hi>. Senāya pati jeṭṭhakoti <hi rend="bold">senāpatiko. Gāmagāmaṇikassā</hi>ti gāmānaṃ gāmaṇikassa, gāmasāmikassāti attho. <hi rend="bold">Pūgagāmaṇikassā</hi>ti gaṇajeṭṭhakassa. <hi rend="bold">Kulesū</hi>ti tesu tesu kulesu. <hi rend="bold">Paccekādhipaccaṃ kārentī</hi>ti paccekaṃ jeṭṭhakaṭṭhānaṃ kārenti. <hi rend="bold">Kalyāṇena manasā anukampantī</hi>ti sundarena cittena anuggaṇhanti. <hi rend="bold">Khettakammantasāmantasabyohāre</hi>ti ye ca attano khettakammantānaṃ sāmantā anantarakkhettasāmino, te ca rajjudaṇḍehi bhūmippamāṇaggāhake sabbohāre ca. <hi rend="bold">Balipaṭiggāhikā</hi><pb ed="V" n="3.0030" /><pb ed="P" n="3.0262" /><hi rend="bold">devatā</hi>ti kulappaveṇiyā āgatā ārakkhadevatā. <hi rend="bold">Sakkarotī</hi>ti tā devatā aggayāgubhattādīhi sakkaroti.</p>

<p rend="bodytext"><hi rend="bold">Kiccakaro</hi>ti uppannānaṃ kiccānaṃ kārako. <hi rend="bold">Ye cassa anujīvino</hi>ti ye ca etaṃ upanissāya jīvanti. <hi rend="bold">Ubhinnañceva atthāyā</hi>ti ubhinnampi hitatthāya paṭipanno hotīti attho. <hi rend="bold">Pubbapetāna</hi>nti paralokagatānaṃ. <hi rend="bold">Diṭṭhe dhamme ca jīvata</hi>nti ye ca diṭṭhe dhamme <pb ed="M" n="3.0030" /> jīvanti. Iti padadvayenāpi atītapaccuppanne ñātayo dasseti. <hi rend="bold">Vittisañjanano</hi>ti tuṭṭhijanano. <hi rend="bold">Gharamāvasa</hi>nti gharāvāsaṃ vasanto. <hi rend="bold">Pujjo hoti pasaṃsiyo</hi>ti pūjetabbo ca pasaṃsitabbo ca hotīti.</p>

<p rend="title">9-10. Vuḍḍhapabbajitasuttadvayavaṇṇanā</p>

<p rend="bodytext" n="59-60"><hi rend="paranum">59-60</hi><hi rend="dot">.</hi> Navame <hi rend="bold">nipuṇo</hi>ti saṇho sukhumakāraṇaññū. <hi rend="bold">Ākappasampanno</hi>ti samaṇākappena sampanno. Dasame <hi rend="bold">padakkhiṇaggāhī</hi>ti dinnovādaṃ padakkhiṇato gaṇhanto. Sesaṃ sabbattha uttānamevāti.</p>

<p rend="centre">Nīvaraṇavaggo paṭhamo.</p>

<p rend="chapter">(7) 2. Saññāvaggo</p>

<p rend="title">1-2. Saññāsuttadvayavaṇṇanā</p>

<p rend="bodytext" n="61-62"><hi rend="paranum">61-62</hi><hi rend="dot">.</hi> Dutiyassa paṭhame <hi rend="bold">mahapphalā</hi>ti vipākaphalena mahapphalā. Vipākānisaṃseneva <hi rend="bold">mahānisaṃsā. Amatogadhā</hi>ti nibbānapatiṭṭhā. <hi rend="bold">Sabbaloke</hi><pb ed="P" n="3.0263" /><hi rend="bold">anabhiratisaññā</hi>ti sabbasmiṃ tedhātusannivese loke ukkaṇṭhitassa uppajjanakasaññā. Dutiyaṃ uttānatthameva.</p>

<p rend="title">3-4. Vaḍḍhasuttadvayavaṇṇanā</p>

<p rend="bodytext" n="63-64"><hi rend="paranum">63-64</hi><hi rend="dot">.</hi> Tatiye <pb ed="V" n="3.0031" /><hi rend="bold">varādāyī</hi>ti uttamassa varassa ādāyako. Sesamettha catutthe ca uttānatthamevāti.</p>

<p rend="title">5. Sākacchasuttavaṇṇanā</p>

<p rend="bodytext" n="65"><hi rend="paranum">65</hi><hi rend="dot">.</hi> Pañcame <hi rend="bold">alaṃsākaccho</hi>ti sākacchāya yutto. <hi rend="bold">Āgataṃ pañha</hi>nti pucchitaṃ pañhaṃ. <hi rend="bold">Byākattā hotī</hi>ti vissajjitā hoti.</p>

<p rend="title">6. Sājīvasuttavaṇṇanā</p>

<p rend="bodytext" n="66"><hi rend="paranum">66</hi><hi rend="dot">.</hi> Chaṭṭhe <pb ed="M" n="3.0031" /><hi rend="bold">alaṃsājīvo</hi>ti sājīvāya yutto. <hi rend="bold">Sājīvo</hi>ti pañhapucchanañceva pañhavissajjanañca. Sabbepi hi sabrahmacārino pañhaṃ upajīvanti, tenetaṃ pañhapucchanavissajjanaṃ samānājīvatāya sājīvoti vuttaṃ. <hi rend="bold">Kataṃ pañha</hi>nti abhisaṅkhataṃ pañhaṃ.</p>

<p rend="title">7-10. Paṭhamaiddhipādasuttādivaṇṇanā</p>

<p rend="bodytext" n="67-70"><hi rend="paranum">67-70</hi><hi rend="dot">.</hi> Sattame <hi rend="bold">ussoḷhī</hi>ti adhimattavīriyaṃ. Aṭṭhame attano bodhimaṇḍe paṭividdhe āgamanaiddhipāde kathetvā upari attanova cha abhiññā kathesīti. Navamadasamesu vipassanā kathitā. Sesaṃ sabbattha uttānamevāti.</p>

<p rend="centre">Saññāvaggo dutiyo.</p>

<p rend="chapter">(8) 3. Yodhājīvavaggo</p>

<p rend="title">1. Paṭhamacetovimuttiphalasuttavaṇṇanā</p>

<p rend="bodytext" n="71"><hi rend="paranum">71</hi><hi rend="dot">.</hi> Tatiyassa <pb ed="V" n="3.0032" /> paṭhame <hi rend="bold">yato kho, bhikkhave</hi>ti heṭṭhā vuttanayena vipassanaṃ vaḍḍhetvā arahattaṃ pattassa bhikkhuno idāni vaṇṇabhaṇanatthaṃ idaṃ āraddhaṃ. Tattha <pb ed="P" n="3.0264" /><hi rend="bold">yato kho</hi>ti yadā kho. <hi rend="bold">Ukkhittapaligho</hi>ti avijjāpalighaṃ ukkhipitvā apanetvā ṭhito. <hi rend="bold">Saṃkiṇṇaparikho</hi>ti saṃsāraparikhaṃ saṃkiritvā vināsetvā ṭhito. <hi rend="bold">Abbūḷhesiko</hi>ti taṇhāsaṅkhātaṃ esikāthambhaṃ abbuyha luñcitvā ṭhito. <hi rend="bold">Niraggaḷo</hi>ti nīvaraṇakavāṭaṃ ugghāṭetvā ṭhito. <hi rend="bold">Pannaddhajo pannabhāro</hi>ti mānaddhajañca khandhābhisaṅkhārakilesabhārañca pātetvā otāretvā ṭhito. <hi rend="bold">Visaṃyutto</hi>ti vaṭṭena visaṃyutto. Sesaṃ pāḷinayeneva veditabbaṃ. Ettāvatā bhagavatā maggena kilese khepetvā nirodhasayanavaragatassa nibbānārammaṇaṃ phalasamāpattiṃ appetvā viharato khīṇāsavassa kālo dassito.</p>

<p rend="bodytext">Yathā hi dve nagarāni ekaṃ coranagaraṃ ekaṃ khemanagaraṃ. Atha ekassa mahāyodhassa evaṃ bhaveyya – ‘‘yāvimaṃ coranagaraṃ tiṭṭhati, tāva khemanagaraṃ bhayato <pb ed="M" n="3.0032" /> na muccati, coranagaraṃ anagaraṃ karissāmī’’ti sannāhaṃ katvā khaggaṃ gahetvā coranagaraṃ upasaṅkamitvā nagaradvāre ussāpite esikāthambhe khaggena chinditvā saddhiṃ dvārabāhāhi kavāṭaṃ bhinditvā palighaṃ ukkhipitvā pākāraṃ bhinditvā parikhaṃ vikiritvā nagarasobhatthāya ussite dhaje pātetvā nagaraṃ agginā jhāpetvā khemanagaraṃ pavisitvā pāsādaṃ āruyha ñātigaṇaparivuto surasabhojanaṃ bhuñjeyya. Evaṃ coranagaraṃ viya sakkāyo, khemanagaraṃ viya nibbānaṃ, mahāyodho viya yogāvacaro. Tassevaṃ hoti – ‘‘yāva sakkāyavaṭṭaṃ vaṭṭati, tāva dvattiṃsakammakāraṇāaṭṭhanavutirogapañcavīsatimahābhayehi <pb ed="P" n="3.0265" /> parimuccanaṃ natthī’’ti. So mahāyodho sannāhaṃ viya sīlasannāhaṃ katvā paññākhaggaṃ gahetvā khaggena esikāthambhe viya arahattamaggena taṇhesikaṃ luñcitvā, so yodho sadvārabāhakaṃ nagarakavāṭaṃ viya pañcorambhāgiyasaṃyojanaaggaḷaṃ ugghāṭetvā, so yodho palighaṃ viya avijjāpalighaṃ ukkhipitvā, so yodho pākāraṃ bhindanto parikhaṃ viya kammābhisaṅkhāraṃ bhindanto jātisaṃsāraparikhaṃ vikiritvā, so yodho nagaraṃ sobhatthāya <pb ed="V" n="3.0033" /> ussāpitaddhaje viya mānaddhaje pātetvā sakkāyanagaraṃ jhāpetvā, so yodho khemanagare uparipāsāde subhojanaṃ viya kilesaparinibbānanagaraṃ pavisitvā amataṃ nirodhārammaṇaṃ phalasamāpattisukhaṃ anubhavamāno kālaṃ vītināmeti.</p>

<p rend="title">2. Dutiyacetovimuttiphalasuttavaṇṇanā</p>

<p rend="bodytext" n="72"><hi rend="paranum">72</hi><hi rend="dot">.</hi> Dutiye <hi rend="bold">aniccasaññā</hi>ti khandhapañcakaṃ hutvā abhāvākārena aniccanti uppajjanakasaññā. <hi rend="bold">Anicce dukkhasaññā</hi>ti yadaniccaṃ, taṃ paṭipīḷanākārena dukkhanti uppajjanakasaññā. <hi rend="bold">Dukkhe anattasaññā</hi>ti yaṃ dukkhaṃ, taṃ avasavattanākārena anattāti uppajjanakasaññā. Sesaṃ heṭṭhā vuttanayameva. Imesu pana dvīsupi suttesu vipassanāphalaṃ nāma kathitanti.</p>

<p rend="title">3. Paṭhamadhammavihārīsuttavaṇṇanā</p>

<p rend="bodytext" n="73"><hi rend="paranum">73</hi><hi rend="dot">.</hi> Tatiye <hi rend="bold">divasaṃ atināmetī</hi>ti divasaṃ atikkāmeti. <hi rend="bold">Riñcati paṭisallāna</hi>nti ekībhāvaṃ vissajjeti. <hi rend="bold">Desetī</hi>ti katheti pakāseti. <hi rend="bold">Dhammapaññattiyā</hi>ti <pb ed="M" n="3.0033" /> dhammassa paññāpanāya. <hi rend="bold">Dhammaṃ</hi><pb ed="P" n="3.0266" /><hi rend="bold">pariyāpuṇātī</hi>ti navaṅgavasena catusaccadhammaṃ pariyāpuṇāti vaḷañjeti katheti. <hi rend="bold">Na riñcati paṭisallāna</hi>nti ekībhāvaṃ na vissajjeti. <hi rend="bold">Anuyuñjati ajjhattaṃ cetosamatha</hi>nti niyakajjhatte cittasamādhiṃ āsevati bhāveti, samathakammaṭṭhāne yuttappayutto hoti.</p>

<p rend="bodytext"><hi rend="bold">Hitesinā</hi>ti hitaṃ esantena. <hi rend="bold">Anukampakenā</hi>ti anukampamānena. <hi rend="bold">Anukampaṃ upādāyā</hi>ti anukampaṃ cittena pariggahetvā, paṭiccātipi vuttaṃ hoti. <hi rend="bold">Kataṃ vo taṃ mayā</hi>ti taṃ mayā ime pañca puggale desentena tumhākaṃ kataṃ. Ettakameva hi anukampakassa satthu kiccaṃ yadidaṃ aviparītadhammadesanā, ito paraṃ pana paṭipatti nāma sāvakānaṃ kiccaṃ. Tenāha – <hi rend="bold">etāni bhikkhu rukkhamūlāni…pe… amhākaṃ anusāsanī</hi>ti. Tattha ca <hi rend="bold">rukkhamūlānī</hi>ti iminā rukkhamūlasenāsanaṃ dasseti. <hi rend="bold">Suññāgārānī</hi>ti iminā janavivittaṭṭhānaṃ. Ubhayenāpi ca yogānurūpaṃ senāsanamācikkhati, dāyajjaṃ niyyāteti. <hi rend="bold">Jhāyathā</hi>ti ārammaṇūpanijjhānena aṭṭhatiṃsārammaṇāni, lakkhaṇūpanijjhānena ca aniccādito khandhāyatanādīni upanijjhāyatha, samathañca <pb ed="V" n="3.0034" /> vipassanañca vaḍḍhethāti vuttaṃ hoti. <hi rend="bold">Mā pamādatthā</hi>ti mā pamajjittha. <hi rend="bold">Mā pacchā vippaṭisārino ahuvatthā</hi>ti ye hi pubbe daharakāle ārogyakāle sattasappāyādisampattikāle satthu sammukhībhāvakāle ca yonisomanasikāravirahitā rattindivaṃ maṅkulabhattā hutvā seyyasukhamiddhasukhamanuyuttā pamajjanti, te pacchā jarākāle rogakāle maraṇakāle vipattikāle <pb ed="P" n="3.0267" /> satthu parinibbānakāle ca taṃ pubbe pamādavihāraṃ anussarantā sappaṭisandhikālakiriyañca bhāriyaṃ sampassamānā vippaṭisārino honti. Tumhe pana tādisā mā ahuvatthāti etamatthaṃ dassento āha – ‘‘mā pacchā vippaṭisārino ahuvatthā’’ti. <hi rend="bold">Ayaṃ vo amhākaṃ anusāsanī</hi>ti ayaṃ amhākaṃ santikā ‘‘jhāyatha mā pamādatthā’’ti tumhākaṃ anusāsanī, ovādoti vuttaṃ hoti.</p>

<p rend="title">4. Dutiyadhammavihārīsuttavaṇṇanā</p>

<p rend="bodytext" n="74"><hi rend="paranum">74</hi><hi rend="dot">.</hi> Catutthe <hi rend="bold">uttari cassa paññāya atthaṃ nappajānātī</hi>ti tato pariyattito uttari tassa dhammassa sahavipassanāya maggapaññāya atthaṃ nappajānāti <pb ed="M" n="3.0034" />, cattāri saccāni na passati nappaṭivijjhatīti attho. Sesavāresupi eseva nayo. Evametesu dvīsupi suttesu bahussutabhikkhu vipassanākammiko sotāpanno sakadāgāmī anāgāmī khīṇāsavoti cha janā dhammavihārino nāmāti veditabbā.</p>

<p rend="title">5. Paṭhamayodhājīvasuttavaṇṇanā</p>

<p rend="bodytext" n="75"><hi rend="paranum">75</hi><hi rend="dot">.</hi> Pañcame <hi rend="bold">yodhājīvā</hi>ti yuddhūpajīvino. <hi rend="bold">Rajagga</hi>nti hatthiassādīnaṃ pādappahārabhinnāya bhūmiyā uggataṃ rajakkhandhaṃ. <hi rend="bold">Na santhambhatī</hi>ti santhambhitvā ṭhātuṃ na sakkoti. <hi rend="bold">Sahati rajagga</hi>nti rajakkhandhaṃ disvāpi adhivāseti. <hi rend="bold">Dhajagga</hi>nti hatthiassadīnaṃ piṭṭhesu vā rathesu vā ussāpitānaṃ dhajānaṃ aggaṃ. <hi rend="bold">Ussāraṇa</hi>nti hatthiassarathānañceva balakāyassa ca uccāsaddamahāsaddaṃ. <hi rend="bold">Sampahāre</hi>ti samāgate appamattakepi pahāre. <hi rend="bold">Haññatī</hi>ti vihaññati vighātaṃ āpajjati. <hi rend="bold">Byāpajjatī</hi>ti vipattiṃ āpajjati, pakatibhāvaṃ jahati. <hi rend="bold">Sahati sampahāra</hi>nti dve tayo pahāre patvāpi sahati adhivāseti. <hi rend="bold">Tameva</hi><pb ed="P" n="3.0268" /><hi rend="bold">saṅgāmasīsa</hi>nti taṃyeva jayakkhandhāvāraṭṭhānaṃ. <hi rend="bold">Ajjhāvasatī</hi>ti sattāhamattaṃ abhibhavitvā āvasati. Kiṃ kāraṇā <pb ed="V" n="3.0035" />? Laddhapahārānaṃ pahārajagganatthañceva katakammānaṃ visesaṃ ñatvā ṭhānantaradānatthañca issariyasukhānubhavanatthañca.</p>

<p rend="bodytext">Idāni yasmā satthu yodhājīvehi kiccaṃ natthi, imasmiṃ pana sāsane tathārūpe pañca puggale dassetuṃ idaṃ opammaṃ ābhataṃ. Tasmā te puggale dassento <hi rend="bold">evameva kho</hi>tiādimāha. Tattha <hi rend="bold">saṃsīdatī</hi>ti micchāvitakkasmiṃ saṃsīdati anuppavisati. <hi rend="bold">Na sakkoti brahmacariyaṃ sandhāretu</hi>nti brahmacariyavāsaṃ anupacchijjamānaṃ gopetuṃ na sakkoti. <hi rend="bold">Sikkhādubbalyaṃ āvikatvā</hi>ti sikkhāya dubbalabhāvaṃ pakāsetvā. <hi rend="bold">Kimassa rajaggasmi</hi>nti kiṃ tassa puggalassa rajaggaṃ nāmāti vadati. <hi rend="bold">Abhirūpā</hi>ti abhirūpavatī. <hi rend="bold">Dassanīyā</hi>ti dassanayoggā. <hi rend="bold">Pāsādikā</hi>ti dassaneneva cittappasādāvahā. <hi rend="bold">Paramāyā</hi>ti uttamāya. <hi rend="bold">Vaṇṇapokkharatāyā</hi>ti sarīravaṇṇena ceva aṅgasaṇṭhānena ca. <hi rend="bold">Ūhasatī</hi>ti avahasati. <hi rend="bold">Ullapatī</hi>ti katheti. <hi rend="bold">Ujjhagghatī</hi>ti <pb ed="M" n="3.0035" /> pāṇiṃ paharitvā mahāhasitaṃ hasati. <hi rend="bold">Uppaṇḍetī</hi>ti uppaṇḍanakathaṃ katheti. <hi rend="bold">Abhinisīdatī</hi>ti abhibhavitvā santike vā ekāsane vā nisīdati. Dutiyapadepi <pb ed="P" n="3.0269" /> eseva nayo. <hi rend="bold">Ajjhottharatī</hi>ti avattharati. <hi rend="bold">Viniveṭhetvā vinimocetvā</hi>ti gahitaṭṭhānato tassā hatthaṃ vinibbeṭhetvā ceva mocetvā ca. Sesamettha uttānatthamevāti. Imasmiṃ sutte vaṭṭavivaṭṭaṃ kathitaṃ.</p>

<p rend="title">6. Dutiyayodhājīvasuttavaṇṇanā</p>

<p rend="bodytext" n="76"><hi rend="paranum">76</hi><hi rend="dot">.</hi> Chaṭṭhe <hi rend="bold">asicammaṃ gahetvā</hi>ti asiñca cammañca gahetvā. <hi rend="bold">Dhanukalāpaṃ sannayhitvā</hi>ti dhanuñca sarakalāpañca sannayhitvā. <hi rend="bold">Viyūḷha</hi>nti yuddhasannivesavesena ṭhitaṃ. <hi rend="bold">Saṅgāmaṃ otaratī</hi>ti mahāyuddhaṃ otarati. <hi rend="bold">Ussahati vāyamatī</hi>ti ussāhañca vāyāmañca karoti. <hi rend="bold">Hanantī</hi>ti ghātenti. <hi rend="bold">Pariyāpādentī</hi>ti pariyāpādayanti. <hi rend="bold">Upalikkhantī</hi>ti vijjhanti. <hi rend="bold">Apanentī</hi>ti sakasenaṃ gahetvā gacchanti. <hi rend="bold">Apanetvā ñātakānaṃ nentī</hi>ti sakasenaṃ netvā tato ñātakānaṃ santikaṃ nenti. <hi rend="bold">Nīyamāno</hi>ti attano gehaṃ vā sesañātisantikaṃ vā niyyamāno. <hi rend="bold">Upaṭṭhahanti paricarantī</hi>ti pahārasodhanavaṇakappanādīni karontā jagganti gopayanti.</p>

<p rend="bodytext"><hi rend="bold">Arakkhiteneva kāyenā</hi>ti arakkhitena kāyadvārena. <hi rend="bold">Arakkhitāya vācāyā</hi>ti arakkhitena vacīdvārena. <hi rend="bold">Arakkhitena cittenā</hi>ti arakkhitena manodvārena. <hi rend="bold">Anupaṭṭhitāya satiyā</hi>ti satiṃ supaṭṭhitaṃ <pb ed="V" n="3.0036" /> akatvā. <hi rend="bold">Asaṃvutehi</hi><pb ed="P" n="3.0270" /><hi rend="bold">indriyehī</hi>ti manacchaṭṭhehi indriyehi apihitehi agopitehi. <hi rend="bold">Rāgo cittaṃ anuddhaṃsetī</hi>ti rāgo uppajjamānova samathavipassanācittaṃ dhaṃseti, dūre khipati. <hi rend="bold">Rāgapariyuṭṭhitomhi, āvuso, rāgapareto</hi>ti ahaṃ, āvuso, rāgena ratto, rāgena anugato.</p>

<p rend="bodytext"><hi rend="bold">Aṭṭhikaṅkalūpamā</hi>tiādīsu <hi rend="bold">aṭṭhikaṅkalūpamā</hi> appassādaṭṭhena. <hi rend="bold">Maṃsapesūpamā</hi> bahusādhāraṇaṭṭhena. <hi rend="bold">Tiṇukkūpamā</hi> anudahanaṭṭhena. <hi rend="bold">Aṅgārakāsūpamā</hi> mahābhitāpaṭṭhena. <hi rend="bold">Supinakūpamā</hi> ittarapaccupaṭṭhānaṭṭhena. <hi rend="bold">Yācitakūpamā</hi> tāvakālikaṭṭhena. <hi rend="bold">Rukkhaphalūpamā</hi> sabbaṅgapaccaṅgapalibhañjanaṭṭhena. <hi rend="bold">Asisūnūpamā</hi> adhikuṭṭanaṭṭhena. <hi rend="bold">Sattisūlūpamā</hi> vinivijjhanaṭṭhena. <hi rend="bold">Sappasirūpamā</hi> sāsaṅkasappaṭibhayaṭṭhena <pb ed="M" n="3.0036" />. <hi rend="bold">Ussahissāmī</hi>ti ussāhaṃ karissāmi. <hi rend="bold">Dhārayissāmī</hi>ti samaṇabhāvaṃ dhārayissāmi. <hi rend="bold">Abhiramissāmī</hi>ti abhiratiṃ uppādessāmi na ukkaṇṭhissāmi. Sesamettha uttānatthameva. Imasmiṃ sutte vaṭṭavivaṭṭaṃ kathitanti.</p>

<p rend="title">7. Paṭhamaanāgatabhayasuttavaṇṇanā</p>

<p rend="bodytext" n="77"><hi rend="paranum">77</hi><hi rend="dot">.</hi> Sattame <hi rend="bold">āraññakenā</hi>ti araññavāsinā. <hi rend="bold">Appattassā</hi>ti asampattassa jhānavipassanāmaggaphalappabhedassa visesassa pattiyā. Sesapadesupi eseva nayo. <hi rend="bold">So mamassa antarāyo</hi>ti so mama jīvitantarāyo ca brahmacariyantarāyo ca, puthujjanakālakiriyaṃ karontassa saggantarāyo ca maggantarāyo ca bhaveyya. <hi rend="bold">Handā</hi>ti vavassaggatthe nipāto. <hi rend="bold">Vīriyaṃ ārabhāmī</hi>ti duvidhampi vīriyaṃ karomi. <hi rend="bold">Satthakā</hi>ti <pb ed="P" n="3.0271" /> satthaṃ viya sandhibandhanacchedakavātā. <hi rend="bold">Vāḷehī</hi>ti kakkhaḷehi. <hi rend="bold">Māṇavehī</hi>ti corehi. <hi rend="bold">Katakammehi vā akatakammehi vā</hi>ti ettha corikaṃ katvā nikkhantā katakammā nāma, corikaṃ kātuṃ gacchantā akatakammā nāma. Tattha katakammā kammassa nipphannattā sattānaṃ galalohitaṃ gahetvā devatānaṃ baliṃ karonti, akatakammā ‘‘evaṃ no kammaṃ nipphajjissatī’’ti paṭhamataraṃ karonti. Idaṃ sandhāya <hi rend="bold">te maṃ jīvitā voropeyyu</hi>nti vuttaṃ. <hi rend="bold">Vāḷā amanussā</hi>ti kakkhaḷā duṭṭhā yakkhādayo amanussā.</p>

<p rend="title">8. Dutiyaanāgatabhayasuttavaṇṇanā</p>

<p rend="bodytext" n="78"><hi rend="paranum">78</hi><hi rend="dot">.</hi> Aṭṭhame <hi rend="bold">purā maṃ so dhammo āgacchatī</hi>ti yāva so dhammo maṃ na upagacchati, tāva <pb ed="V" n="3.0037" /> ahaṃ puretarameva vīriyaṃ ārabhāmīti attho. <hi rend="bold">Khīrodakībhūtā</hi>ti khīrodakaṃ viya bhūtā ekībhāvaṃ upagatā. <hi rend="bold">Piyacakkhūhī</hi>ti mettacakkhūhi.</p>

<p rend="title">9. Tatiyaanāgatabhayasuttavaṇṇanā</p>

<p rend="bodytext" n="79"><hi rend="paranum">79</hi><hi rend="dot">.</hi> Navame <hi rend="bold">dhammasandosā vinayasandoso</hi>ti dhammasandosena vinayasandoso hoti. Kathaṃ pana dhammasmiṃ dussante vinayo dussati nāma? Samathavipassanādhammesu gabbhaṃ aggaṇhantesu pañcavidho vinayo na hoti <pb ed="M" n="3.0037" />, evaṃ dhamme dussante vinayo dussati. Dussīlassa pana saṃvaravinayo nāma na hoti, tasmiṃ asati samathavipassanā gabbhaṃ na gaṇhāti. Evaṃ vinayasandosenapi dhammasandoso veditabbo. <hi rend="bold">Abhidhammakatha</hi>nti sīlādiuttamadhammakathaṃ. <hi rend="bold">Vedallakatha</hi>nti vedapaṭisaṃyuttaṃ ñāṇamissakakathaṃ. <hi rend="bold">Kaṇhadhammaṃ okkamamānā</hi>ti randhagavesitāya upārambhapariyesanavasena <pb ed="P" n="3.0272" /> kāḷakadhammaṃ okkamamānā. Apica duṭṭhacittena puggalaṃ ghaṭṭentāpi taṃ kaṇhadhammaṃ attano dahantāpi lābhasakkāratthaṃ kathentāpi kaṇhadhammaṃ okkamantiyeva.</p>

<p rend="bodytext"><hi rend="bold">Gambhīrā</hi>ti pāḷigambhīrā. <hi rend="bold">Gambhīratthā</hi>ti atthagambhīrā. <hi rend="bold">Lokuttarā</hi>ti lokuttaradhammadīpakā. <hi rend="bold">Suññatāpaṭisaṃyuttā</hi>ti khandhadhātuāyatanapaccayākārapaṭisaṃyuttā. <hi rend="bold">Na aññā cittaṃ upaṭṭhapessantī</hi>ti jānanatthāya cittaṃ na ṭhapessanti. <hi rend="bold">Uggahetabbaṃ pariyāpuṇitabba</hi>nti uggahetabbe ca vaḷañjetabbe ca. <hi rend="bold">Kavitā</hi>ti silokādibandhanavasena kavīhi katā. <hi rend="bold">Kāveyyā</hi>ti tasseva vevacanaṃ. <hi rend="bold">Bāhirakā</hi>ti sāsanato bahiddhā ṭhitā. <hi rend="bold">Sāvakabhāsitā</hi>ti bāhirasāvakehi bhāsitā. Sesamettha heṭṭhā vuttanayattā suviññeyyattā ca uttānatthameva.</p>

<p rend="title">10. Catutthaanāgatabhayasuttavaṇṇanā</p>

<p rend="bodytext" n="80"><hi rend="paranum">80</hi><hi rend="dot">.</hi> Dasame <hi rend="bold">kalyāṇakāmā</hi>ti sundarakāmā. <hi rend="bold">Rasaggānī</hi>ti uttamarasāni. <hi rend="bold">Saṃsaṭṭhā viharissantī</hi>ti pañcavidhena saṃsaggena saṃsaṭṭhā viharissanti. <hi rend="bold">Sannidhikāraparibhoga</hi>nti sannidhikatassa paribhogaṃ. <hi rend="bold">Oḷārikampi nimitta</hi>nti ettha pathaviṃ khaṇantopi khaṇāhīti āṇāpentopi pathaviyaṃ oḷārikaṃ nimittaṃ karoti nāma. Tiṇakaṭṭhasākhāpalāsaṃ chindantopi chindāti āṇāpentopi haritagge <pb ed="P" n="3.0273" /> oḷārikaṃ nimittaṃ karoti nāma. Ājīvatthāya paṇṇanivāpaādīni <pb ed="V" n="3.0038" /> gāhāpento phalāni ocinante vā ocināpentena vattabbameva natthi. Imesu catūsu suttesu satthārā sāsane vuddhiparihāni kathitāti.</p>

<p rend="centre">Yodhājīvavaggo tatiyo.</p>

<p rend="chapter">(9) 4. Theravaggo</p>

<p rend="title">1. Rajanīyasuttavaṇṇanā</p>

<p rend="bodytext" n="81"><hi rend="paranum">81</hi><hi rend="dot">.</hi> Catutthassa <pb ed="M" n="3.0038" /> paṭhame <hi rend="bold">rajanīyesū</hi>ti rāgassa paccayesu ārammaṇesu. Sesesupi eseva nayo.</p>

<p rend="title">2. Vītarāgasuttavaṇṇanā</p>

<p rend="bodytext" n="82"><hi rend="paranum">82</hi><hi rend="dot">.</hi> Dutiye <hi rend="bold">makkhī</hi>ti guṇamakkhako. <hi rend="bold">Paḷāsī</hi>ti yugaggāhalakkhaṇena paḷāsena samannāgato.</p>

<p rend="title">3. Kuhakasuttavaṇṇanā</p>

<p rend="bodytext" n="83"><hi rend="paranum">83</hi><hi rend="dot">.</hi> Tatiye <hi rend="bold">kuhako</hi>ti tīhi kuhanavatthūhi samannāgato. <hi rend="bold">Lapako</hi>ti lābhasannissitāya lapanāya samannāgato. <hi rend="bold">Nemittiko</hi>ti nimittakiriyakārako. <hi rend="bold">Nippesiko</hi>ti nippesanakatāya samannāgato. <hi rend="bold">Lābhena ca lābhaṃ nijigīsitā</hi>ti lābhena lābhagavesako. Sukkapakkho vuttavipallāsavasena veditabbo. Catutthaṃ uttānameva.</p>

<p rend="title">5. Akkhamasuttavaṇṇanā</p>

<p rend="bodytext" n="85"><hi rend="paranum">85</hi><hi rend="dot">.</hi> Pañcame <pb ed="V" n="3.0039" /><hi rend="bold">akkhamo hoti rūpāna</hi>nti rūpārammaṇānaṃ anadhivāsako hoti, tadārammaṇehi rāgādīhi abhibhuyyati. Eseva nayo sabbattha.</p>

<p rend="title">6. Paṭisambhidāppattasuttavaṇṇanā</p>

<p rend="bodytext" n="86"><hi rend="paranum">86</hi><hi rend="dot">.</hi> Chaṭṭhe <pb ed="P" n="3.0274" /><hi rend="bold">atthapaṭisambhidāppatto</hi>ti pañcasu atthesu pabhedagataṃ ñāṇaṃ patto. <hi rend="bold">Dhammapaṭisambhidāppatto</hi>ti catubbidhe dhamme pabhedagataṃ ñāṇaṃ patto. <hi rend="bold">Niruttipaṭisambhidāppatto</hi>ti dhammaniruttīsu pabhedagataṃ ñāṇaṃ patto. <hi rend="bold">Paṭibhānapaṭisambhidāppatto</hi>ti tesu tīsu ñāṇesu pabhedagataṃ ñāṇaṃ patto. So pana tāni tīṇi ñāṇāneva jānāti, na tesaṃ kiccaṃ karoti. <hi rend="bold">Uccāvacānī</hi>ti mahantakhuddakāni. <hi rend="bold">Kiṃkaraṇīyānī</hi>ti iti kattabbāni.</p>

<p rend="title">7. Sīlavantasuttavaṇṇanā</p>

<p rend="bodytext" n="87"><hi rend="paranum">87</hi><hi rend="dot">.</hi> Sattamaṃ <pb ed="M" n="3.0039" /> uttānatthameva. Sīlaṃ panettha khīṇāsavasīlameva, bāhusaccampi khīṇāsavabāhusaccameva, vācāpi khīṇāsavassa kalyāṇavācāva, jhānānipi kiriyajjhānāneva kathitānīti veditabbāni.</p>

<p rend="title">8. Therasuttavaṇṇanā</p>

<p rend="bodytext" n="88"><hi rend="paranum">88</hi><hi rend="dot">.</hi> Aṭṭhame <hi rend="bold">thero</hi>ti thirabhāvappatto. <hi rend="bold">Rattaññū</hi>ti pabbajitadivasato paṭṭhāya atikkantānaṃ bahūnaṃ rattīnaṃ ñātā. <hi rend="bold">Ñāto</hi>ti paññāto pākaṭo. <hi rend="bold">Yasassī</hi>ti yasanissito. <hi rend="bold">Micchādiṭṭhiko</hi>ti ayāthāvadiṭṭhiko. <hi rend="bold">Saddhammā vuṭṭhāpetvā</hi>ti dasakusalakammapathadhammato vuṭṭhāpetvā. <hi rend="bold">Asaddhamme patiṭṭhāpetī</hi>ti akusalakammapathesu patiṭṭhāpeti.</p>

<p rend="title">9. Paṭhamasekhasuttavaṇṇanā</p>

<p rend="bodytext" n="89"><hi rend="paranum">89</hi><hi rend="dot">.</hi> Navame <pb ed="V" n="3.0040" /><hi rend="bold">sekhassā</hi>ti sikkhakassa sakaraṇīyassa. <hi rend="bold">Parihānāyā</hi>ti upariguṇehi parihānatthāya. <hi rend="bold">Kammārāmatā</hi>ti navakamme ramanakabhāvo. <hi rend="bold">Bhassārāmatā</hi>ti <pb ed="P" n="3.0275" /> ālāpasallāpe ramanakabhāvo. <hi rend="bold">Niddārāmatā</hi>ti niddāyane ramanakabhāvo. <hi rend="bold">Saṅgaṇikārāmatā</hi>ti gaṇasaṅgaṇikāya ramanakabhāvo. <hi rend="bold">Yathāvimuttaṃ cittaṃ na paccavekkhatī</hi>ti yathā yaṃ cittaṃ vimuttaṃ, ye ca dosā pahīnā, guṇā ca paṭiladdhā, te paccavekkhitvā upariguṇapaṭilābhāya vāyāmaṃ na karotīti attho. Iti imasmiṃ sutte sattannaṃ sekhānaṃ upariguṇehi parihānikāraṇañca vuddhikāraṇañca kathitaṃ. Yañca nāma sekhassa parihānakāraṇaṃ, taṃ puthujjanassa paṭhamameva hotīti.</p>

<p rend="title">10. Dutiyasekhasuttavaṇṇanā</p>

<p rend="bodytext" n="90"><hi rend="paranum">90</hi><hi rend="dot">.</hi> Dasame <hi rend="bold">viyatto</hi>ti byatto cheko. <hi rend="bold">Kiṃkaraṇīyesū</hi>ti iti kattabbesu. <hi rend="bold">Cetosamatha</hi>nti samādhikammaṭṭhānaṃ. <hi rend="bold">Ananulomikenā</hi>ti sāsanassa ananucchavikena. <hi rend="bold">Atikālenā</hi>ti atipātova. <hi rend="bold">Atidivā</hi>ti divā vuccati majjhanhiko, taṃ atikkamitvā. <hi rend="bold">Ābhisallekhikā</hi>ti ativiya kilesasallekhikā. <hi rend="bold">Cetovivaraṇasappāyā</hi>ti cittavivaraṇasaṅkhātānaṃ samathavipassanānaṃ sappāyā. <hi rend="bold">Appicchakathā</hi>ti appicchā hothāti <pb ed="M" n="3.0040" /> kathanakathā. <hi rend="bold">Santuṭṭhikathā</hi>ti catūhi paccayehi santuṭṭhā hothāti kathanakathā. <hi rend="bold">Pavivekakathā</hi>ti tīhi vivekehi vivittā hothāti kathanakathā. <hi rend="bold">Asaṃsaggakathā</hi>ti pañcavidhena saṃsaggena asaṃsaṭṭhā hothāti kathanakathā. <hi rend="bold">Vīriyārambhakathā</hi>ti duvidhaṃ vīriyaṃ ārabhathāti kathanakathā. <hi rend="bold">Sīlakathā</hi>dīsu sīlaṃ ārabbha kathā sīlakathā. Samādhiṃ ārabbha, paññaṃ ārabbha, pañcavidhaṃ <pb ed="P" n="3.0276" /> vimuttiṃ ārabbha, ekūnavīsatipaccavekkhaṇasaṅkhātaṃ vimuttiñāṇadassanaṃ ārabbha kathā vimuttiñāṇadassanakathā. <hi rend="bold">Na nikāmalābhī</hi>tiādīsu na icchiticchitalābhī, dukkhalābhī na vipulalābhīti attho. Sesaṃ uttānatthamevāti.</p>

<p rend="centre">Theravaggo catuttho.</p>

<p rend="chapter">(10) 5. Kakudhavaggo</p>

<p rend="title">1-2. Sampadāsuttadvayavaṇṇanā</p>

<p rend="bodytext" n="91-92"><hi rend="paranum">91-92</hi><hi rend="dot">.</hi> Pañcamassa <pb ed="V" n="3.0041" /> paṭhame pañca sampadā missikā kathitā. Dutiye purimā catasso missikā, pañcamī lokikāva.</p>

<p rend="title">3. Byākaraṇasuttavaṇṇanā</p>

<p rend="bodytext" n="93"><hi rend="paranum">93</hi><hi rend="dot">.</hi> Tatiye <hi rend="bold">aññābyākaraṇānī</hi>ti arahattabyākaraṇāni. <hi rend="bold">Mandattā</hi>ti mandabhāvena aññāṇena. <hi rend="bold">Momūhattā</hi>ti atimūḷhabhāvena. <hi rend="bold">Aññaṃ byākarotī</hi>ti arahattaṃ pattosmīti katheti. <hi rend="bold">Icchāpakato</hi>ti icchāya abhibhūto. <hi rend="bold">Adhimānenā</hi>ti adhigatamānena. <hi rend="bold">Sammadevā</hi>ti hetunā nayena kāraṇeneva.</p>

<p rend="title">4-5. Phāsuvihārasuttādivaṇṇanā</p>

<p rend="bodytext" n="94-95"><hi rend="paranum">94-95</hi><hi rend="dot">.</hi> Catutthe <hi rend="bold">phāsuvihārā</hi>ti sukhavihārā. Pañcame <hi rend="bold">akuppa</hi>nti arahattaṃ.</p>

<p rend="title">6. Sutadharasuttavaṇṇanā</p>

<p rend="bodytext" n="96"><hi rend="paranum">96</hi><hi rend="dot">.</hi> Chaṭṭhe <pb ed="M" n="3.0041" /><hi rend="bold">appaṭṭho</hi>ti appasamārambho. <hi rend="bold">Appakicco</hi>ti appakaraṇīyo. <hi rend="bold">Subharo</hi>ti sukhena bharitabbo suposo. <hi rend="bold">Susantoso</hi>ti tīhi santosehi suṭṭhu santoso. <hi rend="bold">Jīvitaparikkhāresū</hi>ti jīvitasambhāresu. <hi rend="bold">Appāhāro</hi>ti mandāhāro. <hi rend="bold">Anodarikatta</hi>nti na odarikabhāvaṃ amahagghasabhāvaṃ anuyutto. <hi rend="bold">Appamiddho</hi>ti <pb ed="P" n="3.0277" /> na bahuniddo. Sattamaṭṭhamāni uttānatthāni.</p>

<p rend="title">9. Sīhasuttavaṇṇanā</p>

<p rend="bodytext" n="99"><hi rend="paranum">99</hi><hi rend="dot">.</hi> Navame <pb ed="V" n="3.0042" /><hi rend="bold">sakkaccaññeva deti no asakkacca</hi>nti anavaññāya avirajjhitvāva deti, no avaññāya virajjhitvā. <hi rend="bold">Mā me yoggapatho nassā</hi>ti mayā katayoggapatho mayhaṃ mā nassatu, ‘‘eko sīho uṭṭhāya biḷāraṃ paharanto virajjhitvā paharī’’ti evaṃ vattāro mā hontūti attho. <hi rend="bold">Annabhāranesādāna</hi>nti ettha annaṃ vuccati yavabhattaṃ, taṃ bhāro etesanti annabhārā. Yācakānaṃ etaṃ nāmaṃ. Nesādā vuccanti sākuṇikā. Iti sabbapacchimāya koṭiyā etesaṃ yācakanesādānampi sakkaccameva deseti.</p>

<p rend="title">10. Kakudhatherasuttavaṇṇanā</p>

<p rend="bodytext" n="100"><hi rend="paranum">100</hi><hi rend="dot">.</hi> Dasame <hi rend="bold">attabhāvapaṭilābho</hi>ti sarīrapaṭilābho. <hi rend="bold">Dve vā tīṇi vā māgadhakāni gāmakkhettānī</hi>ti ettha māgadhikaṃ gāmakkhettaṃ atthi khuddakaṃ, atthi majjhimaṃ, atthi mahantaṃ. Khuddakaṃ gāmakkhettaṃ ito cattālīsaṃ usabhāni, ito cattālīsanti gāvutaṃ hoti, majjhimaṃ ito gāvutaṃ, ito gāvutanti aḍḍhayojanaṃ hoti, mahantaṃ ito diyaḍḍhagāvutaṃ, ito diyaḍḍhagāvutanti tigāvutaṃ hoti. Tesu khuddakena gāmakkhettena tīṇi, khuddakena ca majjhimena ca dve gāmakkhettāni tassa attabhāvo. Tigāvutañhissa sarīraṃ. <hi rend="bold">Pariharissāmī</hi>ti paṭijaggissāmi gopayissāmi. <hi rend="bold">Rakkhasseta</hi>nti rakkhassu etaṃ. <hi rend="bold">Moghapuriso</hi>ti tucchapuriso. <hi rend="bold">Nāssassā</hi>ti na <pb ed="M" n="3.0042" /> etassa bhaveyya. <hi rend="bold">Samudācareyyāmā</hi>ti <pb ed="P" n="3.0278" /> katheyyāma. <hi rend="bold">Sammannatī</hi>ti sammānaṃ karoti. <hi rend="bold">Yaṃ tumo karissati tumova tena paññāyissatī</hi>ti yaṃ esa karissati, esova tena kammena pākaṭo bhavissati. Sesaṃ sabbattha uttānatthamevāti.</p>

<p rend="centre">Kakudhavaggo pañcamo.</p>

<p rend="centre">Dutiyapaṇṇāsakaṃ niṭṭhitaṃ.</p>

<p rend="strong">3. Tatiyapaṇṇāsakaṃ</p>

<p rend="chapter">(11) 1. Phāsuvihāravaggo</p>

<p rend="title">1. Sārajjasuttavaṇṇanā</p>

<p rend="bodytext" n="101"><hi rend="paranum">101</hi><hi rend="dot">.</hi> Tatiyassa <pb ed="M" n="3.0043" /><pb ed="V" n="3.0043" /> paṭhame <hi rend="bold">vesārajjakaraṇā</hi>ti visāradabhāvāvahā. <hi rend="bold">Sārajjaṃ hotī</hi>ti domanassaṃ hoti.</p>

<p rend="title">2. Ussaṅkitasuttavaṇṇanā</p>

<p rend="bodytext" n="102"><hi rend="paranum">102</hi><hi rend="dot">.</hi> Dutiye <hi rend="bold">ussaṅkitaparisaṅkito</hi>ti ussaṅkito ca parisaṅkito ca. <hi rend="bold">Api akuppadhammopī</hi>ti api akuppadhammo khīṇāsavo samānopi parehi pāpabhikkhūhi ussaṅkitaparisaṅkito hotīti attho. <hi rend="bold">Vesiyāgocaro</hi>tiādīsu vesiyā vuccanti rūpūpajīviniyo, tā gocaro assāti vesiyāgocaro, tāsaṃ gehaṃ abhiṇhagamanoti attho. Sesapadesupi eseva nayo. Tattha pana <hi rend="bold">vidhavā</hi>ti matapatikā. <hi rend="bold">Thullakumārikā</hi>ti mahallikakumārikāyo.</p>

<p rend="title">3. Mahācorasuttavaṇṇanā</p>

<p rend="bodytext" n="103"><hi rend="paranum">103</hi><hi rend="dot">.</hi> Tatiye <hi rend="bold">ito bhogena paṭisantharissāmī</hi>ti ito mama sāpateyyato bhogaṃ gahetvā tena paṭisanthāraṃ karissāmi, tassa ca mama ca antaraṃ pidahissāmīti attho. <hi rend="bold">Gahaṇānī</hi>ti <pb ed="P" n="3.0279" /> parasantakānaṃ bhaṇḍānaṃ gahaṇāni. <hi rend="bold">Guyhamantā</hi>ti guhitabbamantā. <hi rend="bold">Antaggāhikāyā</hi>ti sassataṃ vā ucchedaṃ vā gahetvā ṭhitāya. Sesamettha uttānatthameva. Catutthe sabbaṃ heṭṭhā vuttanayameva.</p>

<p rend="title">5. Phāsuvihārasuttavaṇṇanā</p>

<p rend="bodytext" n="105"><hi rend="paranum">105</hi><hi rend="dot">.</hi> Pañcame <hi rend="bold">mettaṃ kāyakamma</hi>nti mettacittena pavattitaṃ kāyakammaṃ. <hi rend="bold">Āvi ceva raho cā</hi>ti <pb ed="V" n="3.0044" /> sammukhe ceva parammukhe ca. Itaresupi eseva nayo. <hi rend="bold">Yāni tāni sīlānī</hi>tiādi catupārisuddhisīlavasena vuttaṃ. <hi rend="bold">Samādhisaṃvattanikānī</hi>ti <pb ed="M" n="3.0044" /> maggasamādhiphalasamādhinibbattakāni. <hi rend="bold">Sīlasāmaññagato</hi>ti samānasīlataṃ gato, ekasadisasīlo hutvāti attho. <hi rend="bold">Takkarassā</hi>ti yo naṃ karoti, tassa. Iti imasmiṃ sutte sīlaṃ missakaṃ kathitaṃ, diṭṭhi vipassanāsammādiṭṭhīti.</p>

<p rend="title">6. Ānandasuttavaṇṇanā</p>

<p rend="bodytext" n="106"><hi rend="paranum">106</hi><hi rend="dot">.</hi> Chaṭṭhe <hi rend="bold">no ca paraṃ adhisīle sampavattā hotī</hi>ti paraṃ sīlabhāvena na garahati na upavadati. <hi rend="bold">Attānupekkhī</hi>ti attanova katākataṃ jānanavasena attānaṃ anupekkhitā. <hi rend="bold">No parānupekkhī</hi>ti parassa katākatesu abyāvaṭo. <hi rend="bold">Apaññāto</hi>ti apākaṭo appapuñño. <hi rend="bold">Apaññātakenā</hi>ti apaññātabhāvena apākaṭatāya mandapuññatāya. <hi rend="bold">No paritassatī</hi>ti paritāsaṃ nāpajjati. Iti imasmiṃ sutte khīṇāsavova kathito.</p>

<p rend="title">7-8. Sīlasuttādivaṇṇanā</p>

<p rend="bodytext" n="107-108"><hi rend="paranum">107-108</hi><hi rend="dot">.</hi> Sattame sīlasamādhipaññā missikā kathitā, vimutti arahattaphalaṃ <pb ed="P" n="3.0280" />, vimuttiñāṇadassanaṃ paccavekkhaṇañāṇaṃ lokiyameva. Aṭṭhamepi eseva nayo. Paccavekkhaṇañāṇaṃ panettha asekhassa pavattattā asekhanti vuttaṃ.</p>

<p rend="title">9-10. Cātuddisasuttādivaṇṇanā</p>

<p rend="bodytext" n="109-110"><hi rend="paranum">109-110</hi><hi rend="dot">.</hi> Navame <hi rend="bold">cātuddiso</hi>ti catūsu disāsu appaṭihatacāro. Imasmimpi sutte khīṇāsavova kathito. Dasame <hi rend="bold">ala</hi>nti yutto. Idhāpi khīṇāsavova kathito.</p>

<p rend="centre">Phāsuvihāravaggo paṭhamo.</p>

<p rend="chapter">(12) 2. Andhakavindavaggo</p>

<p rend="title">1. Kulūpakasuttavaṇṇanā</p>

<p rend="bodytext" n="111"><hi rend="paranum">111</hi><hi rend="dot">.</hi> Dutiyassa <pb ed="V" n="3.0045" /> paṭhame <hi rend="bold">asanthavavissāsī</hi>ti attanā saddhiṃ santhavaṃ akarontesu vissāsaṃ anāpajjantesuyeva vissāsaṃ karoti. <hi rend="bold">Anissaravikappī</hi>ti <pb ed="M" n="3.0045" /> anissarova samāno ‘‘imaṃ detha, imaṃ gaṇhathā’’ti issaro viya vikappeti. <hi rend="bold">Vissaṭṭhupasevī</hi>ti vissaṭṭhāni bhinnakulāni ghaṭanatthāya upasevati. <hi rend="bold">Upakaṇṇakajappī</hi>ti kaṇṇamūle mantaṃ gaṇhāti. Sukkapakkho vuttavipariyāyena veditabbo.</p>

<p rend="title">2. Pacchāsamaṇasuttavaṇṇanā</p>

<p rend="bodytext" n="112"><hi rend="paranum">112</hi><hi rend="dot">.</hi> Dutiye <hi rend="bold">pattapariyāpannaṃ na gaṇhātī</hi>ti upajjhāye nivattitvā ṭhite attano tucchapattaṃ datvā tassa pattaṃ na gaṇhāti, tato vā dīyamānaṃ na gaṇhāti. <hi rend="bold">Na nivāretī</hi>ti idaṃ vacanaṃ āpattivītikkamavacanaṃ nāmāti <pb ed="P" n="3.0281" /> na jānāti. Ñatvā vāpi, ‘‘bhante, evarūpaṃ nāma vattuṃ na vaṭṭatī’’ti na nivāreti. <hi rend="bold">Kathaṃ opātetī</hi>ti tassa kathaṃ bhinditvā attano kathaṃ paveseti. <hi rend="bold">Jaḷo</hi>ti jaḍo. <hi rend="bold">Eḷamūgo</hi>ti paggharitakheḷamukho. Tatiyaṃ uttānameva.</p>

<p rend="title">4. Andhakavindasuttavaṇṇanā</p>

<p rend="bodytext" n="114"><hi rend="paranum">114</hi><hi rend="dot">.</hi> Catutthe <hi rend="bold">sīlavā hothā</hi>ti sīlavantā hotha. <hi rend="bold">Ārakkhasatino</hi>ti dvārarakkhikāya satiyā samannāgatā. <hi rend="bold">Nipakkasatino</hi>ti dvārarakkhanakeneva ñāṇena samannāgatassatino. <hi rend="bold">Satārakkhena cetasā samannāgatā</hi>ti satārakkhena cittena samannāgatā. <hi rend="bold">Appabhassā</hi>ti appakathā. <hi rend="bold">Sammādiṭṭhikā</hi>ti kammassakatajjhāna-vipassanāmagga-phalavasena pañcavidhāya sammādiṭṭhiyā samannāgatā. Apica paccavekkhaṇañāṇampi sammādiṭṭhiyevāti veditabbā.</p>

<p rend="title">5. Maccharinīsuttavaṇṇanā</p>

<p rend="bodytext" n="115"><hi rend="paranum">115</hi><hi rend="dot">.</hi> Pañcame <pb ed="V" n="3.0046" /><hi rend="bold">āvāsamaccharinī</hi>ti āvāsaṃ maccharāyati, tattha aññesaṃ vāsaṃ na sahati. <hi rend="bold">Kulamaccharinī</hi>ti upaṭṭhākakulaṃ maccharāyati, aññesaṃ tattha upasaṅkamanaṃ na sahati. <hi rend="bold">Lābhamaccharinī</hi>ti lābhaṃ maccharāyati, aññesaṃ taṃ uppajjantaṃ na sahati. <hi rend="bold">Vaṇṇamaccharinī</hi>ti guṇaṃ maccharāyati, aññesaṃ guṇakathaṃ na sahati. <hi rend="bold">Dhammamaccharinī</hi>ti <pb ed="P" n="3.0282" /> pariyattidhammaṃ maccharāyati, aññesaṃ dātuṃ na icchati.</p>

<p rend="title">6-7. Vaṇṇanāsuttādivaṇṇanā</p>

<p rend="bodytext" n="116-117"><hi rend="paranum">116-117</hi><hi rend="dot">.</hi> Chaṭṭhe <pb ed="M" n="3.0046" /><hi rend="bold">saddhādeyyaṃ vinipātetī</hi>ti parehi saddhāya dinnapiṇḍapātato aggaṃ aggahetvā parassa deti. Sattame <hi rend="bold">issukinī</hi>ti issāya samannāgatā. Sesaṃ sabbattha uttānamevāti.</p>

<p rend="centre">Andhakavindavaggo dutiyo.</p>

<p rend="chapter">(13) 3. Gilānavaggo</p>

<p rend="title">4. Dutiyaupaṭṭhākasuttavaṇṇanā</p>

<p rend="bodytext" n="124"><hi rend="paranum">124</hi><hi rend="dot">.</hi> Tatiyassa catutthe <hi rend="bold">nappaṭibalo</hi>ti kāyabalena ca ñāṇabalena ca asamannāgato. <hi rend="bold">Āmisantaro</hi>ti āmisahetuko cīvarādīni paccāsīsamāno.</p>

<p rend="title">5-6. Anāyussāsuttadvayavaṇṇanā</p>

<p rend="bodytext" n="125-126"><hi rend="paranum">125-126</hi><hi rend="dot">.</hi> Pañcame <pb ed="V" n="3.0047" /><hi rend="bold">anāyussā</hi>ti āyupacchedanā, na āyuvaḍḍhanā. Chaṭṭhepi eseva nayo.</p>

<p rend="title">7. Vapakāsasuttavaṇṇanā</p>

<p rend="bodytext" n="127"><hi rend="paranum">127</hi><hi rend="dot">.</hi> Sattame <hi rend="bold">nālaṃ saṅghamhā vapakāsitu</hi>nti saṅghato nikkhamitvā ekako vasituṃ na yutto. Kāmañcesa saṅghamajjhepi vasituṃ ayuttova asaṅghasobhanatāya, ovādānusāsanippaṭibaddhattā pana nippariyāyeneva saṅghamhā vapakāsituṃ na yutto. <hi rend="bold">Alaṃ saṅghamhā vapakāsitu</hi>nti cātuddisattā saṅghamhā nikkhamma ekako vasituṃ yutto, saṅghasobhanatāya pana saṅghepi vasituṃ yuttoyeva. Aṭṭhamaṃ uttānatthameva.</p>

<p rend="title">9. Parikuppasuttavaṇṇanā</p>

<p rend="bodytext" n="129"><hi rend="paranum">129</hi><hi rend="dot">.</hi> Navame <hi rend="bold">āpāyikā</hi>ti apāyagāmino. <hi rend="bold">Nerayikā</hi>ti nirayagāmino. <hi rend="bold">Parikuppā</hi>ti <pb ed="P" n="3.0283" /> parikuppanasabhāvā purāṇavaṇasadisā. <hi rend="bold">Atekicchā</hi>ti akattabbaparikammā. Dasamaṃ uttānatthamevāti.</p>

<p rend="centre">Gilānavaggo tatiyo.</p>

<p rend="chapter">(14) 4. Rājavaggo</p>

<p rend="title">1. Paṭhamacakkānuvattanasuttavaṇṇanā</p>

<p rend="bodytext" n="131"><hi rend="paranum">131</hi><hi rend="dot">.</hi> Catutthassa <pb ed="M" n="3.0047" /> paṭhame <hi rend="bold">dhammenā</hi>ti dasakusaladhammena. <hi rend="bold">Cakka</hi>nti āṇācakkaṃ. <hi rend="bold">Atthaññū</hi>ti rajjatthaṃ jānāti. <hi rend="bold">Dhammaññū</hi>ti paveṇidhammaṃ jānāti. <hi rend="bold">Mattaññū</hi>ti daṇḍe vā balamhi vā pamāṇaṃ jānāti. <hi rend="bold">Kālaññū</hi>ti rajjasukhānubhavanakālaṃ, vinicchayakaraṇakālaṃ, janapadacārikākālañca <pb ed="V" n="3.0048" /> jānāti. <hi rend="bold">Parisaññū</hi>ti ayaṃ parisā khattiyaparisā, ayaṃ brāhmaṇavessasuddasamaṇaparisāti jānāti.</p>

<p rend="bodytext">Tathāgatavāre <hi rend="bold">atthaññū</hi>ti pañca atthe jānāti. <hi rend="bold">Dhammaññū</hi>ti cattāro dhamme jānāti. <hi rend="bold">Mattaññū</hi>ti catūsu paccayesu paṭiggahaṇaparibhogamattaṃ jānāti. <hi rend="bold">Kālaññū</hi>ti ayaṃ kālo paṭisallīnassa, ayaṃ samāpattiyā, ayaṃ dhammadesanāya, ayaṃ janapadacārikāyāti evaṃ kālaṃ jānāti. <hi rend="bold">Parisaññū</hi>ti ayaṃ parisā khattiyaparisā…pe… ayaṃ samaṇaparisāti jānāti. <hi rend="bold">Anuttara</hi>nti navahi lokuttaradhammehi anuttaraṃ. <hi rend="bold">Dhammacakka</hi>nti seṭṭhacakkaṃ.</p>

<p rend="title">2. Dutiyacakkānuvattanasuttavaṇṇanā</p>

<p rend="bodytext" n="132"><hi rend="paranum">132</hi><hi rend="dot">.</hi> Dutiye <hi rend="bold">pitarā pavattitaṃ cakka</hi>nti cakkavattimhi pabbajite vā kālakate vā cakkaratanaṃ sattāhamattaṃ ṭhatvā antaradhāyati, kathamesa taṃ anuppavatteti nāma? Pitu paveṇiyaṃ <pb ed="P" n="3.0284" /> ṭhatvā cakkavattivattaṃ pūretvā cakkavattirajjaṃ kārentopi pitarā pavattitameva anuppavatteti nāma.</p>

<p rend="title">3. Dhammarājāsuttavaṇṇanā</p>

<p rend="bodytext" n="133"><hi rend="paranum">133</hi><hi rend="dot">.</hi> Tatiyaṃ tikanipāte vuttanayameva. Sevitabbāsevitabbe panettha pacchimapadadvayameva viseso. Tattha sammāājīvo sevitabbo, micchāājīvo na sevitabbo. Sappāyo gāmanigamo sevitabbo, asappāyo na sevitabbo.</p>

<p rend="title">4. Yassaṃdisaṃsuttavaṇṇanā</p>

<p rend="bodytext" n="134"><hi rend="paranum">134</hi><hi rend="dot">.</hi> Catutthe <pb ed="M" n="3.0048" /><hi rend="bold">ubhato</hi>ti dvīhipi pakkhehi. <hi rend="bold">Mātito ca pitito cā</hi>ti yassa hi mātā khattiyā, mātumātā khattiyā, tassāpi mātā khattiyā. Pitā khattiyo, pitupitā khattiyo, tassapi pitā khattiyo. So ubhato sujāto mātito ca pitito ca. <hi rend="bold">Saṃsuddhagahaṇiko</hi>ti saṃsuddhāya mātukucchiyā samannāgato. ‘‘Samavepākiniyā gahaṇiyā’’ti ettha pana <pb ed="V" n="3.0049" /> kammajatejodhātu gahaṇīti vuccati. <hi rend="bold">Yāva sattamā pitāmahayugā</hi>ti ettha pitupitā pitāmaho, pitāmahassa yugaṃ pitāmahayugaṃ. Yuganti āyuppamāṇaṃ vuccati. Abhilāpamattameva cetaṃ, atthato pana pitāmahoyeva pitāmahayugaṃ. Tato uddhaṃ sabbepi pubbapurisā pitāmahaggahaṇeneva gahitā. Evaṃ yāva sattamo puriso, tāva saṃsuddhagahaṇiko, atha vā akkhitto anupakkuṭṭho jātivādenāti dasseti. <hi rend="bold">Akkhitto</hi>ti ‘‘apanetha etaṃ, kiṃ iminā’’ti evaṃ akkhitto anavakkhitto. <hi rend="bold">Anupakkuṭṭho</hi>ti na upakkuṭṭho na akkosaṃ vā nindaṃ vā pattapubbo. Kena <pb ed="P" n="3.0285" /> kāraṇenāti? <hi rend="bold">Jātivādena,</hi> ‘‘itipi hīnajātiko eso’’ti evarūpena vacanenāti attho.</p>

<p rend="bodytext"><hi rend="bold">Aḍḍho</hi>tiādīsu yo koci attano santakena vibhavena aḍḍho hoti. Idha pana na kevalaṃ aḍḍhoyeva, <hi rend="bold">mahaddhano</hi> mahatā aparimāṇasaṅkhena dhanena samannāgatoti attho. Pañcakāmaguṇavasena mahantā uḷārā bhogā assāti <hi rend="bold">mahābhogo. Paripuṇṇakosakoṭṭhāgāro</hi>ti koso vuccati bhaṇḍāgāraṃ, nidahitvā ṭhapitena dhanena paripuṇṇakoso, dhaññena ca paripuṇṇakoṭṭhāgāroti attho. Atha vā catubbidho koso hatthī assā rathā raṭṭhanti, tividhaṃ koṭṭhāgāraṃ dhanakoṭṭhāgāraṃ dhaññakoṭṭhāgāraṃ vatthakoṭṭhāgāranti. Taṃ sabbampi paripuṇṇamassāti paripuṇṇakosakoṭṭhāgāro. <hi rend="bold">Assavāyā</hi>ti kassaci bahumpi dhanaṃ dentassa senā na suṇāti, sā anassavā nāma hoti. Kassaci adentassāpi suṇātiyeva, ayaṃ assavā nāma. <hi rend="bold">Ovādapaṭikarāyā</hi>ti ‘‘idaṃ vo kattabba, idaṃ na kattabba’’nti dinnaovādakarāya. <hi rend="bold">Paṇḍito</hi>ti paṇḍiccena samannāgato. <hi rend="bold">Byatto</hi>ti paññāveyyattiyena yutto. <hi rend="bold">Medhāvī</hi>ti ṭhānuppattikapaññāya <pb ed="M" n="3.0049" /> samannāgato. <hi rend="bold">Paṭibalo</hi>ti samattho. <hi rend="bold">Atthe cintetu</hi>nti vaḍḍhiatthe cintetuṃ. So hi paccuppannaatthavaseneva ‘‘atītepi evaṃ ahesuṃ, anāgatepi evaṃ bhavissantī’’ti cinteti. <hi rend="bold">Vijitāvīna</hi>nti vijitavijayānaṃ, mahantena vā vijayena samannāgatānaṃ. <hi rend="bold">Vimuttacittāna</hi>nti pañcahi vimuttīhi vimuttamānasānaṃ.</p>

<p rend="title">5-6. Patthanāsuttadvayavaṇṇanā</p>

<p rend="bodytext" n="135-136"><hi rend="paranum">135-136</hi><hi rend="dot">.</hi> Pañcame <pb ed="P" n="3.0286" /><hi rend="bold">negamajānapadassā</hi>ti nigamavāsino ca raṭṭhavāsino ca janassa. <hi rend="bold">Hatthismi</hi>ntiādīhi hatthiassarathatharudhanulekhamuddāgaṇanādīni soḷasa mahāsippāni dassitāni. <hi rend="bold">Anavayo</hi>ti <pb ed="V" n="3.0050" /> samattho paripuṇṇo. Sesamettha heṭṭhā vuttanayeneva veditabbaṃ. Chaṭṭhe <hi rend="bold">oparajja</hi>nti uparājabhāvaṃ.</p>

<p rend="title">7. Appaṃsupatisuttavaṇṇanā</p>

<p rend="bodytext" n="137"><hi rend="paranum">137</hi><hi rend="dot">.</hi> Sattame <hi rend="bold">purisādhippāyā</hi>ti assaddhammavasena purise uppannādhippāyā purisajjhāsayā. <hi rend="bold">Ādānādhippāyo</hi>ti idāni gahetuṃ sakkhissāmi, idāni sakkhissāmīti evaṃ gahaṇādhippāyo. <hi rend="bold">Visaṃyogādhippāyo</hi>ti idāni nibbānaṃ pāpuṇissāmi, idāni pāpuṇissāmīti evaṃ nibbānajjhāsayo.</p>

<p rend="title">8. Bhattādakasuttavaṇṇanā</p>

<p rend="bodytext" n="138"><hi rend="paranum">138</hi><hi rend="dot">.</hi> Aṭṭhame <hi rend="bold">bhattādako</hi>ti bhattakkhādako, bahubhattabhuñjoti attho. <hi rend="bold">Okāsapharaṇo</hi>ti okāsaṃ pharitvā aññesaṃ sambādhaṃ katvā ṭhānena okāsapharaṇo. Tattha tattha laṇḍaṃ sāreti pātetīti <hi rend="bold">laṇḍasāraṇo</hi>. Ettakā hatthīti gaṇanakāle salākaṃ gaṇhātīti <hi rend="bold">salākaggāhī</hi>. Nisīdanasayanavasena mañcapīṭhaṃ maddatīti <hi rend="bold">mañcapīṭhamaddano</hi>. Bhikkhugaṇanakāle salākaṃ gaṇhātīti <hi rend="bold">salākaggāhī</hi>.</p>

<p rend="title">9. Akkhamasuttavaṇṇanā</p>

<p rend="bodytext" n="139"><hi rend="paranum">139</hi><hi rend="dot">.</hi> Navame <hi rend="bold">hatthikāya</hi>nti hatthighaṭaṃ. Sesesupi eseva nayo. Saṅgāme avacarantīti <hi rend="bold">saṅgāmāvacarā. Ekissā</hi><pb ed="P" n="3.0287" /><hi rend="bold">vā tiṇodakadattiyā vimānito</hi>ti <pb ed="M" n="3.0050" /> ekadivasaṃ ekena tiṇodakadānena vimānito, ekadivasamattaṃ aladdhatiṇodakoti attho. Ito parampi eseva nayo. <hi rend="bold"> Na sakkoti cittaṃ samādahitu</hi>nti ārammaṇe cittaṃ sammā ṭhapetuṃ na sakkoti. Sesamettha uttānameva. Imasmiṃ pana sutte vaṭṭavivaṭṭaṃ kathitanti veditabbaṃ.</p>

<p rend="title">10. Sotasuttavaṇṇanā</p>

<p rend="bodytext" n="140"><hi rend="paranum">140</hi><hi rend="dot">.</hi> Dasame <pb ed="V" n="3.0051" /><hi rend="bold">duruttāna</hi>nti na suṭṭhu vuttānaṃ dosavasena pavattitānaṃ pharusavacanānaṃ. <hi rend="bold">Durāgatāna</hi>nti dukkhuppādanākārena sotadvāraṃ āgatānaṃ. <hi rend="bold">Vacanapathāna</hi>nti vacanānaṃ. <hi rend="bold">Dukkhāna</hi>nti dukkhamānaṃ. <hi rend="bold">Tibbāna</hi>nti bahalānaṃ tāpanasabhāvānaṃ vā. <hi rend="bold">Kharāna</hi>nti pharusānaṃ. <hi rend="bold">Kaṭukāna</hi>nti tikhiṇānaṃ. <hi rend="bold">Asātāna</hi>nti amadhurānaṃ. <hi rend="bold">Amanāpāna</hi>nti manaṃ appāyituṃ vaḍḍhetuṃ asamatthānaṃ. <hi rend="bold">Pāṇaharāna</hi>nti jīvitaharānaṃ. <hi rend="bold">Yā sā disā</hi>ti sabbasaṅkhārasamathādivasena dissati apadissatīti nibbānaṃ disāti veditabbaṃ. Yasmā pana taṃ āgamma sabbe saṅkhārā samathaṃ gacchanti, tasmā <hi rend="bold">sabbasaṅkhārasamatho</hi>ti vuttaṃ. Sesaṃ sabbattha uttānameva. Imasmiṃ pana sutte sīlasamādhipaññā missikā kathitāti.</p>

<p rend="centre">Rājavaggo catuttho.</p>

<p rend="chapter">(15) 5. Tikaṇḍakīvaggo</p>

<p rend="title">1. Avajānātisuttavaṇṇanā</p>

<p rend="bodytext" n="141"><hi rend="paranum">141</hi><hi rend="dot">.</hi> Pañcamassa <pb ed="P" n="3.0288" /> paṭhame <hi rend="bold">saṃvāsenā</hi>ti ekatovāsena. <hi rend="bold">Ādeyyamukho</hi>ti ādiyanamukho, gahaṇamukhoti attho. <hi rend="bold">Tamenaṃ datvā avajānātī</hi>ti ‘‘ayaṃ dinnaṃ paṭiggahetumeva jānātī’’ti evaṃ avamaññati. <hi rend="bold">Tamenaṃ saṃvāsena avajānātī</hi>ti appamattake kismiñcideva kujjhitvā ‘‘jānāmahaṃ tayā katakammaṃ, ettakaṃ addhānaṃ ahaṃ kiṃ karonto vasiṃ, nanu tuyhameva katākataṃ vīmaṃsanto’’tiādīni vattā hoti. Atha itaro ‘‘addhā koci mayhaṃ doso bhavissatī’’ti kiñci paṭippharituṃ na sakkoti. <hi rend="bold">Taṃ khippaññeva adhimuccitā hotī</hi>ti taṃ vaṇṇaṃ vā avaṇṇaṃ vā sīghameva <pb ed="M" n="3.0051" /> saddahati. Saddahanaṭṭhena hi ādānena esa ādiyanamukhoti vutto. <hi rend="bold">Ādheyyamukho</hi>ti pāḷiyā <pb ed="V" n="3.0052" /> pana ṭhapitamukhoti attho. Magge khaṭaāvāṭo viya āgatāgataṃ udakaṃ vaṇṇaṃ vā avaṇṇaṃ vā saddahanavasena sampaṭicchituṃ ṭhapitamukhoti vuttaṃ hoti.</p>

<p rend="bodytext"><hi rend="bold">Ittarasaddho</hi>ti parittakasaddho. <hi rend="bold">Kusalākusale dhamme na jānātī</hi>tiādīsu kusale dhamme ‘‘ime kusalā’’ti na jānāti, akusale dhamme ‘‘ime akusalā’’ti na jānāti. Tathā sāvajje sadosadhamme ‘‘ime sāvajjā’’ti, anavajje ca niddosadhamme ‘‘ime anavajjā’’ti, hīne hīnāti, paṇīte paṇītāti. <hi rend="bold">Kaṇhasukkasappaṭibhāge</hi>ti ‘‘ime kaṇhā sukke paṭibāhetvā ṭhitattā sappaṭibhāgā nāma, ime ca sukkā kaṇhe paṭibāhitvā ṭhitattā sappaṭibhāgā’’ti na jānāti.</p>

<p rend="title">2. Ārabhatisuttavaṇṇanā</p>

<p rend="bodytext" n="142"><hi rend="paranum">142</hi><hi rend="dot">.</hi> Dutiye <pb ed="P" n="3.0289" /><hi rend="bold">ārabhati ca vippaṭisārī ca hotī</hi>ti āpattivītikkamanavasena ārabhati ceva, tappaccayā ca vippaṭisārī hoti. <hi rend="bold">Cetovimuttiṃ paññāvimutti</hi>nti arahattasamādhiñceva arahattaphalañāṇañca. <hi rend="bold">Nappajānātī</hi>ti anadhigatattā na jānāti. <hi rend="bold">Ārabhati na vippaṭisārī hotī</hi>ti āpattiṃ āpajjati, vuṭṭhitattā pana na vippaṭisārī hoti. <hi rend="bold">Nārabhati vippaṭisārī hotī</hi>ti sakiṃ āpattiṃ āpajjitvā tato vuṭṭhāya pacchā kiñcāpi nāpajjati, vippaṭisāraṃ pana vinodetuṃ na sakkoti. <hi rend="bold">Nārabhati na vippaṭisārī hotī</hi>ti na ceva āpattiṃ āpajjati, na ca vippaṭisārī hoti. <hi rend="bold">Tañca cetovimuttiṃ…pe… nirujjhantī</hi>ti arahattaṃ pana appatto hoti. Pañcamanayena khīṇāsavo kathito.</p>

<p rend="bodytext"><hi rend="bold">Ārambhajā</hi>ti āpattivītikkamasambhavā. <hi rend="bold">Vippaṭisārajā</hi>ti vippaṭisārato jātā. <hi rend="bold">Pavaḍḍhantī</hi>ti punappunaṃ uppajjanena vaḍḍhanti. <hi rend="bold">Ārambhaje āsave pahāyā</hi>ti vītikkamasambhave āsave āpattidesanāya vā āpattivuṭṭhānena vā pajahitvā. <hi rend="bold">Paṭivinodetvā</hi>ti suddhante ṭhitabhāvapaccavekkhaṇena nīharitvā. <hi rend="bold">Cittaṃ paññañca bhāvetū</hi>ti vipassanācittañca taṃsampayuttaṃ paññañca bhāvetu. Sesaṃ iminā upāyeneva veditabbanti.</p>

<p rend="title">3. Sārandadasuttavaṇṇanā</p>

<p rend="bodytext" n="143"><hi rend="paranum">143</hi><hi rend="dot">.</hi> Tatiye <pb ed="V" n="3.0053" /><pb ed="M" n="3.0052" /><hi rend="bold">kāmādhimuttāna</hi>nti vatthukāmakilesakāmesu adhimuttānaṃ. <hi rend="bold">Dhammānudhammappaṭipanno</hi>ti navalokuttaradhammatthāya <pb ed="P" n="3.0290" /> sahasīlakaṃ pubbabhāgappaṭipadaṃ paṭipanno paṭipattipūrako puggalo dullabho lokasmiṃ.</p>

<p rend="title">4. Tikaṇḍakīsuttavaṇṇanā</p>

<p rend="bodytext" n="144"><hi rend="paranum">144</hi><hi rend="dot">.</hi> Catutthe <hi rend="bold">appaṭikūle</hi>ti appaṭikūlārammaṇe. <hi rend="bold">Paṭikūlasaññī</hi>ti paṭikūlanti evaṃsaññī. Esa nayo sabbattha. Kathaṃ panāyaṃ evaṃ viharatīti? Iṭṭhasmiṃ vatthusmiṃ pana asubhāya vā pharati, aniccato vā upasaṃharati. Evaṃ tāva appaṭikūle paṭikūlasaññī viharati. Aniṭṭhasmiṃ vatthusmiṃ mettāya vā pharati, dhātuto vā upasaṃharati. Evaṃ paṭikūle appaṭikūlasaññī viharati. Ubhayasmiṃ pana purimanayassa ca pacchimanayassa ca vasena tatiyacatutthavārā vuttā, chaḷaṅgupekkhāvasena pañcamo. Chaḷaṅgupekkhā cesā khīṇāsavassa upekkhāsadisā, na pana khīṇāsavupekkhā. Tattha <hi rend="bold">upekkhako vihareyyā</hi>ti majjhattabhāve ṭhito vihareyya. <hi rend="bold">Kvacanī</hi>ti kismiñci ārammaṇe. <hi rend="bold">Katthacī</hi>ti kismiñci padese. <hi rend="bold">Kiñcana</hi>ti koci appamattakopi. Iti imasmiṃ sutte pañcasu ṭhānesu vipassanāva kathitā. Taṃ āraddhavipassako bhikkhu kātuṃ sakkoti, ñāṇavā paññuttaro bahussutasamaṇopi kātuṃ sakkoti. Sotāpannasakadāgāmianāgāmino kātuṃ sakkontiyeva, khīṇāsave vattabbameva natthīti. Pañcamaṃ uttānameva.</p>

<p rend="title">6. Mittasuttavaṇṇanā</p>

<p rend="bodytext" n="146"><hi rend="paranum">146</hi><hi rend="dot">.</hi> Chaṭṭhe <hi rend="bold">kammantaṃ kāretī</hi>ti khettādikammantaṃ kāreti. <hi rend="bold">Adhikaraṇaṃ ādiyatī</hi>ti cattāri adhikaraṇāni ādiyati. <hi rend="bold">Pāmokkhesu bhikkhūsū</hi>ti disāpāmokkhesu bhikkhūsu. <hi rend="bold">Paṭiviruddho</hi><pb ed="P" n="3.0291" /><hi rend="bold">hotī</hi>ti paccanīkaggāhitāya viruddho hoti. <hi rend="bold">Anavatthacārika</hi>nti anavatthānacārikaṃ.</p>

<p rend="title">7. Asappurisadānasuttavaṇṇanā</p>

<p rend="bodytext" n="147"><hi rend="paranum">147</hi><hi rend="dot">.</hi> Sattame <pb ed="V" n="3.0054" /><pb ed="M" n="3.0053" /><hi rend="bold">asakkaccaṃ detī</hi>ti na sakkaritvā suciṃ katvā deti. <hi rend="bold">Acittīkatvā detī</hi>ti acittīkārena agāravavasena deti. <hi rend="bold">Apaviddhaṃ detī</hi>ti na nirantaraṃ deti, atha vā chaḍḍetukāmo viya deti. <hi rend="bold">Anāgamanadiṭṭhiko detī</hi>ti katassa nāma phalaṃ āgamissatīti na evaṃ āgamanadiṭṭhiṃ na uppādetvā deti.</p>

<p rend="bodytext">Sukkapakkhe <hi rend="bold">cittīkatvā detī</hi>ti deyyadhamme ca dakkhiṇeyyesu ca cittīkāraṃ upaṭṭhapetvā deti. Tattha deyyadhammaṃ paṇītaṃ ojavantaṃ katvā dento deyyadhamme cittīkāraṃ upaṭṭhapeti nāma. Puggalaṃ vicinitvā dento dakkhiṇeyyesu cittīkāraṃ upaṭṭhapeti nāma. <hi rend="bold">Sahatthā detī</hi>ti āṇattiyā parahatthena adatvā ‘‘anamatagge saṃsāre vicarantena me hatthapādānaṃ aladdhakālassa pamāṇaṃ nāma natthi, vaṭṭamokkhaṃ bhavanissaraṇaṃ karissāmī’’ti sahattheneva deti. <hi rend="bold">Āgamanadiṭṭhiko</hi>ti ‘‘anāgatabhavassa paccayo bhavissatī’’ti kammañca vipākañca saddahitvā detīti.</p>

<p rend="title">8. Sappurisadānasuttavaṇṇanā</p>

<p rend="bodytext" n="148"><hi rend="paranum">148</hi><hi rend="dot">.</hi> Aṭṭhame <hi rend="bold">saddhāyā</hi>ti dānañca dānaphalañca saddahitvā. <hi rend="bold">Kālenā</hi>ti yuttappattakālena. <hi rend="bold">Anaggahitacitto</hi>ti aggahitacitto muttacāgo hutvā. <hi rend="bold">Anupahaccā</hi>ti anupaghātetvā guṇe amakkhetvā. <hi rend="bold">Kālāgatā cassa atthā pacurā hontī</hi>ti atthā āgacchamānā vayovuḍḍhakāle <pb ed="P" n="3.0292" /> anāgantvā yuttappattakāle paṭhamavayasmiṃyeva āgacchanti ceva bahū ca honti.</p>

<p rend="title">9. Paṭhamasamayavimuttasuttavaṇṇanā</p>

<p rend="bodytext" n="149"><hi rend="paranum">149</hi><hi rend="dot">.</hi> Navame <hi rend="bold">samayavimuttassā</hi>ti appitappitakkhaṇeyeva vikkhambhitehi kilesehi vimuttattā samayavimuttisaṅkhātāya lokiyavimuttiyā vimuttacittassa. Dasamaṃ uttānatthameva.</p>

<p rend="centre">Tikaṇḍakīvaggo pañcamo.</p>

<p rend="centre">Tatiyapaṇṇāsakaṃ niṭṭhitaṃ.</p>

<p rend="strong">4. Catutthapaṇṇāsakaṃ</p>

<p rend="chapter">(16) 1. Saddhammavaggo</p>

<p rend="title">1. Paṭhamasammattaniyāmasuttavaṇṇanā</p>

<p rend="bodytext" n="151"><hi rend="paranum">151</hi><hi rend="dot">.</hi> Catutthassa <pb ed="V" n="3.0055" /><pb ed="M" n="3.0054" /> paṭhame <hi rend="bold">abhabbo niyāmaṃ okkamituṃ kusalesu dhammesu sammatta</hi>nti kusalesu dhammesu sammattabhūtaṃ magganiyāmaṃ okkamituṃ abhabbo abhājanaṃ. <hi rend="bold">Kathaṃ paribhotī</hi>tiādīsu ‘‘kiṃ kathā nāma esā’’ti vadanto <hi rend="bold">kathaṃ paribhoti</hi> nāma. ‘‘Kiṃ nāmesa katheti, kiṃ ayaṃ jānātī’’ti vadanto <hi rend="bold">kathikaṃ paribhoti</hi> nāma. ‘‘Mayaṃ kiṃ jānāma, kuto amhākaṃ etaṃ sotuṃ bala’’nti vadanto <hi rend="bold">attānaṃ paribhoti</hi> nāma. Vipariyāyena sukkapakkho veditabbo.</p>

<p rend="title">2. Dutiyasammattaniyāmasuttavaṇṇanā</p>

<p rend="bodytext" n="152"><hi rend="paranum">152</hi><hi rend="dot">.</hi> Dutiye <hi rend="bold">anaññāte aññātamānī</hi>ti aviññātasmiṃyeva ‘‘viññātamidaṃ mayā’’ti evaṃmānī.</p>

<p rend="title">3. Tatiyasammattaniyāmasuttavaṇṇanā</p>

<p rend="bodytext" n="153"><hi rend="paranum">153</hi><hi rend="dot">.</hi> Tatiye <hi rend="bold">makkhī dhammaṃ suṇātī</hi>ti makkhī hutvā guṇamakkhanacittena dhammaṃ suṇāti. <hi rend="bold">Upārambhacitto</hi>ti niggahāropanacitto. <hi rend="bold">Randhagavesī</hi>ti guṇarandhaṃ guṇacchiddaṃ gavesanto.</p>

<p rend="title">4. Paṭhamasaddhammasammosasuttavaṇṇanā</p>

<p rend="bodytext" n="154"><hi rend="paranum">154</hi><hi rend="dot">.</hi> Catutthe <pb ed="P" n="3.0293" /><hi rend="bold">na sakkaccaṃ dhammaṃ suṇantī</hi>ti ohitasotā sukatakārino hutvā na suṇanti <pb ed="V" n="3.0056" />. <hi rend="bold">Na pariyāpuṇantī</hi>ti yathāsutaṃ dhammaṃ vaḷañjantāpi sakkaccaṃ na vaḷañjenti. Pañcamaṃ uttānameva.</p>

<p rend="title">6. Tatiyasaddhammasammosasuttavaṇṇanā</p>

<p rend="bodytext" n="156"><hi rend="paranum">156</hi><hi rend="dot">.</hi> Chaṭṭhe <hi rend="bold">appaṭisaraṇo</hi>ti appatiṭṭho. Ācariyā hi suttantassa paṭisaraṇaṃ nāma, tesaṃ abhāvā appaṭisaraṇo hoti. Sesamettha heṭṭhā vuttanayameva.</p>

<p rend="title">7. Dukkathāsuttavaṇṇanā</p>

<p rend="bodytext" n="157"><hi rend="paranum">157</hi><hi rend="dot">.</hi> Sattame <pb ed="M" n="3.0055" /><hi rend="bold">puggalaṃ upanidhāyā</hi>ti taṃ taṃ puggalaṃ upanikkhipitvā, sakkhiṃ katvāti attho. <hi rend="bold">Kacchamānāyā</hi>ti kathiyamānāya. Sesamettha aṭṭhamañca uttānatthamevāti.</p>

<p rend="title">9. Udāyīsuttavaṇṇanā</p>

<p rend="bodytext" n="159"><hi rend="paranum">159</hi><hi rend="dot">.</hi> Navame <hi rend="bold">anupubbiṃ kathaṃ kathessāmī</hi>ti dānānantaraṃ sīlaṃ, sīlānantaraṃ sagganti evaṃ desanānupubbiṃ kathaṃ vā, yaṃ yaṃ suttapadaṃ vā gāthāpadaṃ vā nikkhittaṃ hoti, tassa tassa anurūpakathaṃ kathessāmīti cittaṃ upaṭṭhapetvā paresaṃ dhammo desetabbo. <hi rend="bold">Pariyāyadassāvī</hi>ti tassa tassa atthassa taṃ taṃ kāraṇaṃ dassento. Kāraṇañhi idha pariyāyoti vuttaṃ. <hi rend="bold">Anuddayataṃ paṭiccā</hi>ti ‘‘mahāsambādhappatte satte sambādhato mocessāmī’’ti anukampaṃ āgamma. <hi rend="bold">Na āmisantaro</hi>ti na āmisahetuko, attano catupaccayalābhaṃ anāsīsantoti attho. <hi rend="bold">Attānañca parañca anupahaccā</hi>ti attukkaṃsanaparavambhanādivasena attānañca parañca guṇupaghātena anupahantvā.</p>

<p rend="title">10. Duppaṭivinodayasuttavaṇṇanā</p>

<p rend="bodytext" n="160"><hi rend="paranum">160</hi><hi rend="dot">.</hi> Dasame <hi rend="bold">duppaṭivinodayā</hi>ti yāni hassādīni kiccāni nipphādetuṃ <pb ed="P" n="3.0294" /> ṭhānāni uppannāni honti, tesu matthakaṃ asampattesu antarāyeva dunnīhārā duvikkhambhayā honti. <hi rend="bold">Paṭibhāna</hi>nti <pb ed="V" n="3.0057" /> kathetukāmatā vuccati. Imāni pañca duppaṭivinodayāni, na suppaṭivinodayāni. Upāyena pana kāraṇena anurūpāhi paccavekkhaṇaanusāsanādīhi sakkā paṭivinodetunti.</p>

<p rend="centre">Saddhammavaggo paṭhamo.</p>

<p rend="chapter">(17) 2. Āghātavaggo</p>

<p rend="title">1. Paṭhamaāghātapaṭivinayasuttavaṇṇanā</p>

<p rend="bodytext" n="161"><hi rend="paranum">161</hi><hi rend="dot">.</hi> Dutiyassa <pb ed="M" n="3.0056" /> paṭhame āghātaṃ paṭivinenti vūpasamentīti <hi rend="bold">āghātapaṭivinayā. Yattha bhikkhuno uppanno āghāto sabbaso paṭivinetabbo</hi>ti yattha ārammaṇe bhikkhuno āghāto uppanno hoti, tattha so sabbo imehi pañcahi paṭivinodetabboti attho. <hi rend="bold">Mettā tasmiṃ puggale bhāvetabbā</hi>ti tikacatukkajjhānavasena mettā bhāvetabbā. <hi rend="bold">Karuṇāya</hi>pi eseva nayo. <hi rend="bold">Upekkhā</hi> pana catukkapañcakajjhānavasena bhāvetabbā. Yasmā pana yaṃ puggalaṃ passato cittaṃ na nibbāti, tasmiṃ muditā na saṇṭhahati, tasmā sā na vuttā. <hi rend="bold">Asatiamanasikāro</hi>ti yathā so puggalo na upaṭṭhāti, kuṭṭādīhi antarito viya hoti, evaṃ tasmiṃ asatiamanasikāro āpajjitabbo. Sesaṃ heṭṭhā vuttanayattā uttānameva.</p>

<p rend="title">2. Dutiyaāghātapaṭivinayasuttavaṇṇanā</p>

<p rend="bodytext" n="162"><hi rend="paranum">162</hi><hi rend="dot">.</hi> Dutiye āghāto etesu paṭivinetabboti <hi rend="bold">āghātapaṭivinayā</hi><pb ed="P" n="3.0295" />. Āghāto etehi paṭivinetabbotipi <hi rend="bold">āghātapaṭivinayā</hi>. Paṭivinayoti hi paṭivinayavatthūnampi paṭivinayakāraṇānampi etaṃ adhivacanaṃ, tadubhayampi idha vaṭṭati. Pañca hi puggalā paṭivinayavatthū honti pañcahi upamāhi pañca paṭipattiyo paṭivinayakāraṇāni. <hi rend="bold">Labhati ca kālena kālaṃ cetaso <pb ed="V" n="3.0058" /> vivaraṃ cetaso pasāda</hi>nti kāle kāle samathavipassanācittassa uppannokāsasaṅkhātaṃ vivarañceva saddhāsampannabhāvasaṅkhātaṃ pasādañca labhati.</p>

<p rend="bodytext"><hi rend="bold">Rathiyāyā</hi>ti antaravīthiyaṃ. <hi rend="bold">Nantaka</hi>nti pilotikakhaṇḍaṃ. <hi rend="bold">Niggahetvā</hi>ti akkamitvā. <hi rend="bold">Yo tattha sāro</hi>ti yaṃ tattha thiraṭṭhānaṃ. <hi rend="bold">Taṃ paripātetvā</hi>ti taṃ luñcitvā. <hi rend="bold">Evameva kho</hi>ti ettha paṃsukūliko viya mettāvihārī daṭṭhabbo, rathiyāya nantakaṃ viya veripuggalo, dubbalaṭṭhānaṃ viya aparisuddhakāyasamācāratā, thiraṭṭhānaṃ viya parisuddhavacīsamācāratā, dubbalaṭṭhānaṃ chaḍḍetvā thiraṭṭhānaṃ ādāya gantvā sibbitvā rajitvā pārupitvā <pb ed="M" n="3.0057" /> vicaraṇakālo viya aparisuddhakāyasamācārataṃ amanasikatvā parisuddhavacīsamācārataṃ manasikatvā verimhi cittuppādaṃ nibbāpetvā phāsuvihārakālo daṭṭhabbo.</p>

<p rend="bodytext"><hi rend="bold">Sevālapaṇakapariyonaddhā</hi>ti sevālena ca udakapappaṭakena ca paṭicchannā. <hi rend="bold">Ghammapareto</hi>ti ghammena anugato. <hi rend="bold">Kilanto</hi>ti <pb ed="P" n="3.0296" /> maggakilanto. <hi rend="bold">Tasito</hi>ti taṇhābhibhūto. <hi rend="bold">Pipāsito</hi>ti pānīyaṃ pātukāmo. <hi rend="bold">Apaviyūhitvā</hi>ti apanetvā. <hi rend="bold">Pivitvā</hi>ti pasannaudakaṃ pivitvā. <hi rend="bold">Evameva kho</hi>ti ettha ghammābhitatto puriso viya mettāvihārī daṭṭhabbo, sevālapaṇakaṃ viya aparisuddhavacīsamācāratā, pasannaudakaṃ viya parisuddhakāyasamācāratā, sevālapaṇakaṃ apabyūhitvā pasannodakaṃ pivitvā gamanaṃ viya aparisuddhavacīsamācārataṃ amanasikatvā parisuddhakāyasamācārataṃ manasikatvā verimhi cittuppādaṃ nibbāpetvā phāsuvihārakālo daṭṭhabbo.</p>

<p rend="bodytext"><hi rend="bold">Khobhessāmī</hi>ti cālessāmi. <hi rend="bold">Loḷessāmī</hi>ti ākulaṃ karissāmi. <hi rend="bold">Apeyyampi taṃ karissāmī</hi>ti pivituṃ asakkuṇeyyaṃ karissāmi. <hi rend="bold">Catukkuṇḍiko</hi>ti jāṇūhi ca hatthehi ca bhūmiyaṃ patiṭṭhānena catukkuṇḍiko hutvā. <hi rend="bold">Gopītakaṃ pivitvā</hi>ti gāviyo viya mukhena ākaḍḍhento pivitvā. <hi rend="bold">Evameva kho</hi>ti ettha ghammābhitatto puriso viya mettāvihārī daṭṭhabbo, gopadaṃ viya veripuggalo, gopade parittaudakaṃ viya tassabbhantare parittaguṇo, catukkuṇḍikassa gopītakaṃ pivitvā pakkamanaṃ viya tassa aparisuddhakāyavacīsamācārataṃ amanasikatvā yaṃ so kālena kālaṃ <pb ed="P" n="3.0297" /> dhammassavanaṃ nissāya cetaso vivarappasādasaṅkhātaṃ pītipāmojjaṃ labhati, taṃ manasikatvā cittuppādanibbāpanaṃ veditabbaṃ.</p>

<p rend="bodytext"><hi rend="bold">Ābādhiko</hi>ti <pb ed="V" n="3.0059" /> iriyāpathabhañjanakena visabhāgābādhena ābādhiko. <hi rend="bold">Puratopissā</hi>ti puratopi bhaveyya. <hi rend="bold">Anayabyasana</hi>nti avaḍḍhivināsaṃ. <hi rend="bold">Evameva kho</hi>ti ettha so anāthagilāno viya sabbakaṇhadhammasamannāgato puggalo, addhānamaggo viya anamataggasaṃsāro, purato ca pacchato ca gāmānaṃ dūrabhāvo viya nibbānassa dūrabhāvo, sappāyabhojanānaṃ alābho viya sāmaññaphalabhojanānaṃ alābho, sappāyabhesajjānaṃ alābho <pb ed="M" n="3.0058" /> viya samathavipassanānaṃ abhāvo, patirūpaupaṭṭhākānaṃ alābho viya ovādānusāsanīhi kilesatikicchakānaṃ abhāvo, gāmantanāyakassa alābho viya nibbānasampāpakassa tathāgatassa vā tathāgatasāvakassa vā aladdhabhāvo, aññatarassa purisassa disvā kāruññupaṭṭhānaṃ viya tasmiṃ puggale mettāvihārikassa kāruññaṃ uppādetvā cittanibbāpanaṃ veditabbaṃ.</p>

<p rend="bodytext"><hi rend="bold">Acchodakā</hi>ti pasannodakā. <hi rend="bold">Sātodakā</hi>ti madhurodakā. <hi rend="bold">Sītodakā</hi>ti tanusītasalilā. <hi rend="bold">Setakā</hi>ti ūmibhijjanaṭṭhānesu setavaṇṇā. <hi rend="bold">Supatitthā</hi>ti samatitthā. <hi rend="bold">Evameva kho</hi>ti ettha ghammābhitatto puriso viya mettāvihārī daṭṭhabbo, sā pokkharaṇī viya parisuddhasabbadvāro puriso, nhatvā pivitvā paccuttaritvā rukkhacchāyāya nipajjitvā yathākāmaṃ gamanaṃ viya tesu dvāresu <pb ed="P" n="3.0298" /> yaṃ icchati, taṃ ārammaṇaṃ katvā cittanibbāpanaṃ veditabbaṃ. Tatiyacatutthāni heṭṭhā vuttanayāneva.</p>

<p rend="title">5. Pañhapucchāsuttavaṇṇanā</p>

<p rend="bodytext" n="165"><hi rend="paranum">165</hi><hi rend="dot">.</hi> Pañcame <hi rend="bold">paribhava</hi>nti paribhavanto, evaṃ paribhavissāmīti paribhavanatthāya pucchatīti attho. <hi rend="bold">Aññātukāmo</hi>ti jānitukāmo hutvā.</p>

<p rend="title">6. Nirodhasuttavaṇṇanā</p>

<p rend="bodytext" n="166"><hi rend="paranum">166</hi><hi rend="dot">.</hi> Chaṭṭhe <hi rend="bold">atthetaṃ ṭhāna</hi>nti atthi etaṃ kāraṇaṃ. <hi rend="bold">No ce diṭṭheva dhamme aññaṃ ārādheyyā</hi>ti no ce imasmiṃyeva attabhāve arahattaṃ pāpuṇeyya. <hi rend="bold">Kabaḷīkārāhārabhakkhānaṃ devāna</hi>nti kāmāvacaradevānaṃ. <hi rend="bold">Aññataraṃ manomayaṃ kāya</hi>nti jhānamanena nibbattaṃ aññataraṃ suddhāvāsabrahmakāyaṃ. <hi rend="bold">Udāyī</hi>ti lāḷudāyī. So hi ‘‘manomaya’’nti sutvā ‘‘āruppe na bhavitabba’’nti <pb ed="V" n="3.0060" /> paṭibāhi. Thero ‘‘sāriputto kiṃ jānāti, yassa sammukhā evaṃ bhikkhū vacanaṃ paṭikkosantī’’ti evaṃ bālānaṃ laddhiuppattipaṭibāhanatthaṃ taṃ vacanaṃ anadhivāsetvā yena bhagavā tenupasaṅkami.</p>

<p rend="bodytext"><hi rend="bold">Atthi nāmā</hi>ti amarisanatthe nipāto. Teneva cettha ‘‘ajjhupekkhissathā’’ti anāgatavacanaṃ kataṃ. Ayañhetthattho – ānanda, tumhe theraṃ <pb ed="M" n="3.0059" /> bhikkhuṃ viheṭhiyamānaṃ ajjhupekkhatha, na vo etaṃ marisayāmi na sahāmi nādhivāsemīti. Kasmā pana bhagavā ānandatheraṃyeva evamāhāti? Dhammabhaṇḍāgārikattā. Dhammabhaṇḍāgārikassa hi evaṃ vadanto paṭibāhituṃ bhāro. Apicesa sāriputtattherassa piyasahāyo, tenāpissa esa bhāro. Tattha kiñcāpi bhagavā <pb ed="P" n="3.0299" /> ānandattheraṃ garahanto evamāha, na panesā tasseva garahā, sammukhībhūtānaṃ sabbesaṃyeva garahāti veditabbā. <hi rend="bold">Vihāra</hi>nti gandhakuṭiṃ.</p>

<p rend="bodytext"><hi rend="bold">Anacchariya</hi>nti na acchariyaṃ. <hi rend="bold">Yathā</hi>ti kāraṇavacanaṃ. <hi rend="bold">Āyasmantaṃyevettha upavānaṃ paṭibhāseyyā</hi>ti ettha bhagavatā ca evaṃ etadeva kāraṇaṃ ārabbha udāhaṭe āyasmatoyeva upavānassa paṭivacanaṃ paṭibhātu upaṭṭhātūti dīpeti. <hi rend="bold">Sārajjaṃ okkanta</hi>nti domanassaṃ anupaviṭṭhaṃ. <hi rend="bold">Sīlavā</hi>tiādīhi khīṇāsavasīlādīniyeva kathitāni. <hi rend="bold">Khaṇḍiccenā</hi>tiādīni sakkārādīnaṃ kāraṇapucchāvasena vuttāni. Kiṃ khaṇḍiccādīhi kāraṇehi taṃ taṃ sabrahmacāriṃ sakkareyyunti ayañhettha adhippāyo.</p>

<p rend="title">7. Codanāsuttavaṇṇanā</p>

<p rend="bodytext" n="167"><hi rend="paranum">167</hi><hi rend="dot">.</hi> Sattame <hi rend="bold">codakenā</hi>ti vatthusandassanā āpattisandassanā saṃvāsappaṭikkhepo sāmīcippaṭikkhepoti catūhi codanāvatthūhi codayamānena. <hi rend="bold">Kālena vakkhāmi no akālenā</hi>ti ettha cuditakassa kālo kathito, na codakassa. Paraṃ codentena hi parisamajjhe vā uposathapavāraṇagge vā āsanasālābhojanasālādīsu vā na codetabbo, divāṭṭhāne nisinnakāle ‘‘karotāyasmā okāsaṃ, ahaṃ āyasmantaṃ vattukāmo’’ti evaṃ okāsaṃ kāretvā codetabbo. Puggalaṃ pana upaparikkhitvā yo lolapuggalo abhūtaṃ vatvā bhikkhūnaṃ ayasaṃ āropeti, so okāsakammaṃ vināpi codetabbo. <hi rend="bold">Bhūtenā</hi>ti <pb ed="P" n="3.0300" /> tacchena sabhāvena. <hi rend="bold">Saṇhenā</hi>ti maṭṭhena mudukena. <hi rend="bold">Atthasaṃhitenā</hi>ti <pb ed="V" n="3.0061" /> atthakāmatāya hitakāmatāya upetena. <hi rend="bold">Avippaṭisāro upadahātabbo</hi>ti amaṅkubhāvo upanetabbo. <hi rend="bold">Alaṃ</hi><pb ed="M" n="3.0060" /><hi rend="bold">te avippaṭisārāyā</hi>ti yuttaṃ te amaṅkubhāvāya. Sesamettha uttānamevāti. Aṭṭhamaṃ heṭṭhā vuttanayattā pākaṭameva.</p>

<p rend="title">9. Khippanisantisuttavaṇṇanā</p>

<p rend="bodytext" n="169"><hi rend="paranum">169</hi><hi rend="dot">.</hi> Navame khippaṃ nisāmayati upadhāretīti <hi rend="bold">khippanisanti</hi>. Suggahitaṃ katvā gaṇhātīti <hi rend="bold">suggahitaggāhī. Atthakusalo</hi>ti aṭṭhakathāya cheko. <hi rend="bold">Dhammakusalo</hi>ti pāḷiyaṃ cheko. <hi rend="bold">Niruttikusalo</hi>ti niruttivacanesu cheko. <hi rend="bold">Byañjanakusalo</hi>ti akkharappabhede cheko. <hi rend="bold">Pubbāparakusalo</hi>ti atthapubbāparaṃ, dhammapubbāparaṃ, akkharapubbāparaṃ, byañjanapubbāparaṃ, anusandhipubbāparanti imasmiṃ pañcavidhe pubbāpare cheko. Tattha <hi rend="bold">atthapubbāparakusalo</hi>ti heṭṭhā atthena upari atthaṃ jānāti, upari atthena heṭṭhā atthaṃ jānāti. Kathaṃ? So hi heṭṭhā atthaṃ ṭhapetvā upari atthe vutte ‘‘heṭṭhā attho atthī’’ti jānāti. Upari atthaṃ ṭhapetvā heṭṭhā atthe vuttepi ‘‘upari attho atthī’’ti jānāti. Ubhato ṭhapetvā majjhe atthe vutte ‘‘ubhato attho atthī’’ti jānāti. Majjhe atthaṃ ṭhapetvā ubhatobhāgesu atthe vutte ‘‘majjhe attho atthī’’ti jānāti. <hi rend="bold">Dhammapubbāparā</hi>dīsupi eseva nayo. <hi rend="bold">Anusandhipubbāpare</hi> pana sīlaṃ ādiṃ katvā āraddhe suttante matthake chasu abhiññāsu <pb ed="P" n="3.0301" /> āgatāsu ‘‘yathānusandhiṃ yathānuparicchedaṃ suttanto gato’’ti jānāti. Diṭṭhivasena āraddhe upari saccesu āgatesupi ‘‘yathānusandhinā gato’’ti jānāti. Kalahabhaṇḍanavasena āraddhe upari sāraṇīyadhammesu āgatesupi, dvattiṃsatiracchānakathāvasena āraddhe upari dasakathāvatthūsu (a. ni. 10.69; udā.31) āgatesupi ‘‘yathānusandhinā gato’’ti jānātīti.</p>

<p rend="title">10. Bhaddajisuttavaṇṇanā</p>

<p rend="bodytext" n="170"><hi rend="paranum">170</hi><hi rend="dot">.</hi> Dasame <hi rend="bold">abhibhū</hi>ti abhibhavitvā ṭhito jeṭṭhako. <hi rend="bold">Anabhibhūto</hi>ti aññehi anabhibhūto. <hi rend="bold">Aññadatthū</hi>ti ekaṃsavacane nipāto. Dassanavasena <hi rend="bold">daso,</hi> sabbaṃ passatīti adhippāyo. <hi rend="bold">Vasavattī</hi>ti sabbaṃ janaṃ vase vatteti. <hi rend="bold">Yathā passato</hi>ti iṭṭhārammaṇaṃ vā hotu aniṭṭhārammaṇaṃ vā <pb ed="M" n="3.0061" />, yenākārena taṃ passantassa. <hi rend="bold">Anantarā āsavānaṃ khayo hotī</hi>ti anantarāyeva arahattaṃ <pb ed="V" n="3.0062" /> uppajjati. <hi rend="bold">Yathā suṇato</hi>ti etthāpi eseva nayo. Atha vā yaṃ cakkhunā rūpaṃ disvā nirantarameva vipassanaṃ paṭṭhapetvā arahattaṃ pāpuṇāti, taṃ tassa arahattaṃ cakkhuviññāṇānantaraṃ nāma hoti. Taṃ sandhāya vuttaṃ – <hi rend="bold">idaṃ dassanānaṃ agga</hi>nti. Dutiyapadepi eseva nayo.</p>

<p rend="bodytext"><hi rend="bold">Yathā sukhitassā</hi>ti yena maggasukhena sukhitassa. <hi rend="bold">Anantarā āsavānaṃ khayo hotī</hi>ti samanantarameva arahattaṃ uppajjati. <hi rend="bold">Idaṃ sukhānaṃ agga</hi>nti idaṃ maggasukhaṃ sukhānaṃ uttamaṃ. <hi rend="bold">Yathā saññissā</hi>ti idhāpi maggasaññāva adhippetā. <hi rend="bold">Yathā bhūtassā</hi>ti yasmiṃ bhave yasmiṃ attabhāve ṭhitassa. <hi rend="bold">Anantarā</hi>ti <pb ed="P" n="3.0302" /> anantarāyena arahattaṃ uppajjati. <hi rend="bold">idaṃ bhavānaṃ agga</hi>nti ayaṃ pacchimo attabhāvo bhavānaṃ aggaṃ nāma. Atha vā <hi rend="bold">yathā bhūtassā</hi>ti yehi khandhehi maggakkhaṇe bhūtassa vijjamānassa. <hi rend="bold">Anantarā āsavānaṃ khayo hotī</hi>ti maggānantarameva phalaṃ uppajjati. <hi rend="bold">Idaṃ bhavānaṃ agga</hi>nti idaṃ maggakkhaṇe khandhapañcakaṃ bhavānaṃ aggaṃ nāmāti.</p>

<p rend="centre">Āghātavaggo dutiyo.</p>

<p rend="chapter">(18) 3. Upāsakavaggo</p>

<p rend="title">1-3. Sārajjasuttādivaṇṇanā</p>

<p rend="bodytext" n="171-173"><hi rend="paranum">171-173</hi><hi rend="dot">.</hi> Tatiyassa paṭhamadutiyatatiyesu agāriyappaṭipatti kathitā. Sotāpannasakadāgāminopi hontu, vaṭṭantiyeva.</p>

<p rend="title">4. Verasuttavaṇṇanā</p>

<p rend="bodytext" n="174"><hi rend="paranum">174</hi><hi rend="dot">.</hi> Catutthe <hi rend="bold">bhayānī</hi>ti cittutrāsabhayāni. <hi rend="bold">Verānī</hi>ti akusalaverānipi puggalaverānipi <pb ed="V" n="3.0063" />. <hi rend="bold">Cetasika</hi>nti cittanissitaṃ. <hi rend="bold">Dukkha</hi>nti kāyapasādavatthukaṃ dukkhaṃ. <hi rend="bold">Domanassa</hi>nti domanassavedanaṃ. Imasmiṃ sutte viratipahānaṃ kathitaṃ.</p>

<p rend="title">5. Caṇḍālasuttavaṇṇanā</p>

<p rend="bodytext" n="175"><hi rend="paranum">175</hi><hi rend="dot">.</hi> Pañcame <pb ed="M" n="3.0062" /><hi rend="bold">upāsakapatikuṭṭho</hi>ti upāsakapacchimako. <hi rend="bold">Kotūhalamaṅgaliko</hi>ti ‘‘iminā idaṃ bhavissatī’’ti evaṃ pavattattā kotūhalasaṅkhātena diṭṭhasutamutamaṅgalena samannāgato. <hi rend="bold">Maṅgalaṃ pacceti no kamma</hi>nti maṅgalaṃ oloketi, kammaṃ na oloketi. <hi rend="bold">Ito ca bahiddhā</hi>ti imamhā sāsanā bahiddhā. <hi rend="bold">Pubbakāraṃ karotī</hi>ti dānādikaṃ kusalakiccaṃ paṭhamataraṃ karoti.</p>

<p rend="title">6. Pītisuttavaṇṇanā</p>

<p rend="bodytext" n="176"><hi rend="paranum">176</hi><hi rend="dot">.</hi> Chaṭṭhe <pb ed="P" n="3.0303" /><hi rend="bold">kinti maya</hi>nti kena nāma upāyena mayaṃ. <hi rend="bold">Pavivekaṃ pīti</hi>nti paṭhamadutiyajjhānāni nissāya uppajjanakapītiṃ. <hi rend="bold">Kāmūpasaṃhita</hi>nti kāmanissitaṃ duvidhe kāme ārabbha uppajjanakaṃ. <hi rend="bold">Akusalūpasaṃhita</hi>nti ‘‘migasūkarādayo vijjhissāmī’’ti saraṃ khipitvā tasmiṃ viraddhe ‘‘viraddhaṃ mayā’’ti evaṃ akusale nissāya uppajjanakaṃ. Tādisesu pana ṭhānesu avirajjhantassa ‘‘suṭṭhu me viddhaṃ, suṭṭhu me pahaṭa’’nti uppajjanakaṃ <hi rend="bold">akusalūpasaṃhitaṃ sukhaṃ somanassaṃ</hi> nāma. Dānādiupakaraṇānaṃ asampattiyā uppajjamānaṃ pana <hi rend="bold">kusalūpasaṃhitaṃ dukkhaṃ domanassa</hi>nti veditabbaṃ.</p>

<p rend="title">7. Vaṇijjāsuttavaṇṇanā</p>

<p rend="bodytext" n="177"><hi rend="paranum">177</hi><hi rend="dot">.</hi> Sattame <hi rend="bold">vaṇijjā</hi>ti vāṇijakammāni. <hi rend="bold">Upāsakenā</hi>ti tisaraṇagatena. <hi rend="bold">Satthavaṇijjā</hi>ti āvudhabhaṇḍaṃ kāretvā tassa vikkayo. <hi rend="bold">Sattavaṇijjā</hi>ti manussavikkayo. <hi rend="bold">Maṃsavaṇijjā</hi>ti sūkaramigādayo posetvā tesaṃ vikkayo. <hi rend="bold">Majjavaṇijjā</hi>ti yaṃkiñci majjaṃ kāretvā tassa vikkayo. <hi rend="bold">Visavaṇijjā</hi>ti visaṃ kāretvā tassa vikkayo. Iti sabbampi imaṃ vaṇijjaṃ neva attanā kātuṃ, na pare samādapetvā kāretuṃ vaṭṭati.</p>

<p rend="title">8. Rājasuttavaṇṇanā</p>

<p rend="bodytext" n="178"><hi rend="paranum">178</hi><hi rend="dot">.</hi> Aṭṭhame <pb ed="V" n="3.0064" /><hi rend="bold">pabbājentī</hi>ti raṭṭhamhā pabbājenti. <hi rend="bold">Yathāpaccayaṃ vā karontī</hi>ti yathādhippāyaṃ yathājjhāsayaṃ karonti. <hi rend="bold">Tatheva pāpakammaṃ pavedentī</hi>ti yathā tena kataṃ, taṃ tatheva aññesaṃ ārocenti kathenti.</p>

<p rend="title">9. Gihisuttavaṇṇanā</p>

<p rend="bodytext" n="179"><hi rend="paranum">179</hi><hi rend="dot">.</hi> Navame <pb ed="M" n="3.0063" /><pb ed="P" n="3.0304" /><hi rend="bold">saṃvutakammanta</hi>nti pihitakammantaṃ. <hi rend="bold">Ābhicetasikāna</hi>nti uttamacittanissitānaṃ. <hi rend="bold">Diṭṭhadhammasukhavihārāna</hi>nti paccakkheyeva dhamme pavattikkhaṇe sukhavihārānaṃ. <hi rend="bold">Ariyakantehī</hi>ti ariyānaṃ kantehi maggaphalasīlehi.</p>

<p rend="bodytext"><hi rend="bold">Ariyadhammaṃ samādāyā</hi>ti ettha ariyadhammoti pañca sīlāni kathitāni. <hi rend="bold">Merayaṃ vāruṇi</hi>nti catubbidhaṃ merayaṃ pañcavidhañca suraṃ. <hi rend="bold">Dhammañcānuvitakkaye</hi>ti navavidhaṃ lokuttaradhammaṃ anussativaseneva vitakkeyya. <hi rend="bold">Abyāpajjhaṃ hitaṃ citta</hi>nti niddukkhaṃ mettādibrahmavihāracittaṃ. <hi rend="bold">Devalokāya bhāvaye</hi>ti brahmalokatthāya bhāveyya. <hi rend="bold">Puññatthassa jigīsato</hi>ti puññena atthikassa puññaṃ gavesantassa. <hi rend="bold">Santesū</hi>ti buddhapaccekabuddhatathāgatasāvakesu. <hi rend="bold">Vipulā hoti dakkhiṇā</hi>ti evaṃ dinnadānaṃ mahapphalaṃ hoti. <hi rend="bold">Anupubbenā</hi>ti sīlapūraṇādinā anukkamena. Sesaṃ tikanipāte vuttatthameva.</p>

<p rend="title">10. Gavesīsuttavaṇṇanā</p>

<p rend="bodytext" n="180"><hi rend="paranum">180</hi><hi rend="dot">.</hi> Dasame <hi rend="bold">sitaṃ pātvākāsī</hi>ti mahāmaggeneva gacchanto taṃ sālavanaṃ oloketvā ‘‘atthi nu kho imasmiṃ ṭhāne kiñci sukāraṇaṃ uppannapubba’’nti addasa kassapabuddhakāle gavesinā upāsakena kataṃ sukāraṇaṃ. Athassa etadahosi – ‘‘idaṃ sukāraṇaṃ bhikkhusaṅghassa apākaṭaṃ paṭicchannaṃ, handa naṃ bhikkhusaṅghassa pākaṭaṃ karomī’’ti maggā okkamma aññatarasmiṃ padese ṭhitova sitapātukammaṃ <pb ed="P" n="3.0305" /> akāsi, aggaggadante dassetvā mandahasitaṃ hasi <pb ed="V" n="3.0065" />. Yathā hi lokiyamanussā udaraṃ paharantā ‘‘kahaṃ kaha’’nti hasanti, na evaṃ buddhā. Buddhānaṃ pana hasitaṃ haṭṭhapahaṭṭhākāramattameva hoti.</p>

<p rend="bodytext">Hasitañca nāmetaṃ terasahi somanassasahagatacittehi hoti. Tattha lokiyamahājano akusalato catūhi, kāmāvacarakusalato catūhīti aṭṭhahi cittehi hasati, sekhā akusalato diṭṭhigatasampayuttāni dve apanetvā chahi cittehi hasanti, khīṇāsavā catūhi sahetukakiriyacittehi, ekena ahetukakiriyacittenāti pañcahi cittehi <pb ed="M" n="3.0064" /> hasanti. Tesupi balavārammaṇe āpāthamāgate dvīhi ñāṇasampayuttacittehi hasanti, dubbalārammaṇe duhetukacittadvayena ca ahetukacittena cāti tīhi cittehi hasanti. Imasmiṃ pana ṭhāne kiriyāhetukamanoviññāṇadhātusomanassasahagatacittaṃ bhagavato pahaṭṭhākāramattahasitaṃ uppādeti.</p>

<p rend="bodytext">Taṃ panetaṃ hasitaṃ evaṃ appamattakampi therassa pākaṭaṃ ahosi. Kathaṃ? Tathārūpe hi kāle tathāgatassa catūhi dāṭhāhi cātuddīpikamahāmeghamukhato samosaritā vijjulatā viya virocamānā mahātālakkhandhappamāṇā rasmivaṭṭiyo uṭṭhahitvā tikkhattuṃ siravaraṃ padakkhiṇaṃ katvā dāṭhaggesuyeva antaradhāyanti. Tena saññāṇena āyasmā ānando bhagavato pacchato gacchamānopi sitapātubhāvaṃ jānāti.</p>

<p rend="bodytext"><hi rend="bold">Iddha</hi>nti samiddhaṃ. <hi rend="bold">Phīta</hi>nti atisamiddhaṃ sabbapāliphullaṃ viya. <hi rend="bold">Ākiṇṇamanussa</hi>nti janasamākulaṃ. <hi rend="bold">Sīlesu aparipūrakārī</hi>ti pañcasu sīlesu asamattakārī. <hi rend="bold">Paṭidesitānī</hi>ti <pb ed="P" n="3.0306" /> upāsakabhāvaṃ paṭidesitāni. <hi rend="bold">Samādapitānī</hi>ti saraṇesu patiṭṭhāpitānīti attho. <hi rend="bold">Iccetaṃ samasama</hi>nti iti etaṃ kāraṇaṃ sabbākārato samabhāveneva samaṃ, na ekadesena. <hi rend="bold">Natthi kiñci atireka</hi>nti mayhaṃ imehi kiñci atirekaṃ natthi. <hi rend="bold">Handā</hi>ti vavassaggatthe nipāto. <hi rend="bold">Atirekāyā</hi>ti visesakāraṇatthāya paṭipajjāmīti attho. <hi rend="bold">Sīlesu paripūrakāriṃ dhārethā</hi>ti pañcasu sīlesu samattakārīti jānātha. Ettāvatā tena pañca sīlāni samādinnāni nāma honti. <hi rend="bold">Kimaṅga pana na maya</hi>nti mayaṃ pana keneva kāraṇena paripūrakārino na bhavissāma. Sesamettha uttānamevāti.</p>

<p rend="centre">Upāsakavaggo tatiyo.</p>

<p rend="chapter">(19) 4. Araññavaggo</p>

<p rend="title">1. Āraññikasuttavaṇṇanā</p>

<p rend="bodytext" n="181"><hi rend="paranum">181</hi><hi rend="dot">.</hi> Catutthassa <pb ed="V" n="3.0066" /> paṭhame <hi rend="bold">mandattā momūhattā</hi>ti neva samādānaṃ jānāti, na ānisaṃsaṃ. Attano pana mandattā momūhattā aññāṇeneva āraññako <pb ed="M" n="3.0065" /> hoti. <hi rend="bold">Pāpiccho icchāpakato</hi>ti ‘‘araññe me viharantassa ‘ayaṃ āraññako’ti catupaccayasakkāraṃ karissanti, ‘ayaṃ bhikkhu lajjī pavivitto’tiādīhi ca guṇehi sambhāvessantī’’ti evaṃ pāpikāya icchāya ṭhatvā tāya eva icchāya abhibhūto hutvā āraññako hoti. Ummādavasena araññaṃ pavisitvā viharanto pana <hi rend="bold">ummādā cittakkhepā</hi> āraññako nāma hoti. <hi rend="bold">Vaṇṇita</hi>nti <pb ed="P" n="3.0307" /> idaṃ āraññakaṅgaṃ nāma buddhehi ca buddhasāvakehi ca vaṇṇitaṃ pasatthanti āraññako hoti. <hi rend="bold">Idamatthita</hi>nti imāya kalyāṇāya paṭipattiyā attho etassāti idamatthī, idamatthino bhāvo idamatthitā. Taṃ idamatthitaṃyeva nissāya, na aññaṃ kiñci lokāmisanti attho. Sesamettha ito paresu ca uttānatthameva.</p>

<p rend="centre">Araññavaggo catuttho.</p>

<p rend="chapter">(20) 5. Brāhmaṇavaggo</p>

<p rend="title">1. Soṇasuttavaṇṇanā</p>

<p rend="bodytext" n="191"><hi rend="paranum">191</hi><hi rend="dot">.</hi> Pañcamassa paṭhame <hi rend="bold">brāhmaṇadhammā</hi>ti brāhmaṇasabhāvā. <hi rend="bold">Sunakhesū</hi>ti kukkuresu. <hi rend="bold">Neva kiṇanti na vikkiṇantī</hi>ti na gaṇhantā kiṇanti, na dadantā vikkiṇanti. <hi rend="bold">Sampiyeneva saṃvāsaṃ saṃbandhāya sampavattentī</hi>ti piyo piyaṃ upasaṅkamitvā paveṇiyā bandhanatthaṃ saṃvāsaṃ pavattayanti <pb ed="V" n="3.0067" />. <hi rend="bold">Udarāvadehaka</hi>nti udaraṃ avadihitvā upacinitvā pūretvā. <hi rend="bold">Avasesaṃ ādāya pakkamantī</hi>ti yaṃ bhuñjituṃ na sakkonti, taṃ bhaṇḍikaṃ katvā gahetvā gacchanti. Imasmiṃ sutte vaṭṭameva kathitaṃ.</p>

<p rend="title">2. Doṇabrāhmaṇasuttavaṇṇanā</p>

<p rend="bodytext" n="192"><hi rend="paranum">192</hi><hi rend="dot">.</hi> Dutiye <hi rend="bold">tvampi no</hi>ti tvampi nu. <hi rend="bold">Pavattāro</hi>ti pavattayitāro. <hi rend="bold">Yesa</hi>nti yesaṃ santakaṃ. <hi rend="bold">Mantapada</hi>nti <pb ed="P" n="3.0308" /> vedasaṅkhātaṃ mantameva. <hi rend="bold">Gīta</hi>nti aṭṭhakādīhi dasahi porāṇakabrāhmaṇehi sarasampattivasena sajjhāyitaṃ. <hi rend="bold">Pavutta</hi>nti aññesaṃ vuttaṃ, vācitanti attho. <hi rend="bold">Samīhita</hi>nti samupabyūḷhaṃ rāsikataṃ, piṇḍaṃ <pb ed="M" n="3.0066" /> katvā ṭhapitanti attho. <hi rend="bold">Tadanugāyantī</hi>ti etarahi brāhmaṇā taṃ tehi pubbehi gītaṃ anugāyanti anusajjhāyanti. <hi rend="bold">Tadanubhāsantī</hi>ti taṃ anubhāsanti. Idaṃ purimasseva vevacanaṃ. <hi rend="bold">Bhāsitamanubhāsantī</hi>ti tehi bhāsitaṃ anubhāsanti. <hi rend="bold">Sajjhāyitamanusajjhāyantī</hi>ti tehi sajjhāyitaṃ anusajjhāyanti. <hi rend="bold">Vācitamanuvācentī</hi>ti tehi aññesaṃ vācitaṃ anuvācenti. <hi rend="bold">Seyyathida</hi>nti te katameti attho. <hi rend="bold">Aṭṭhako</hi>tiādīni tesaṃ nāmāni. Te kira dibbena cakkhunā oloketvā parūpaghātaṃ akatvā kassapasammāsambuddhassa bhagavato pāvacanena saha saṃsandetvā mante ganthesuṃ. Aparāpare pana brāhmaṇā pāṇātipātādīni pakkhipitvā tayo vede bhinditvā buddhavacanena saddhiṃ viruddhe akaṃsu. <hi rend="bold">Tyāssu’me</hi>ti ettha <hi rend="bold">assū</hi>ti nipātamattaṃ, te brāhmaṇā ime pañca brāhmaṇe paññāpentīti attho.</p>

<p rend="bodytext"><hi rend="bold">Mante adhīyamāno</hi>ti vede sajjhāyanto gaṇhanto. <hi rend="bold">Ācariyadhana</hi>nti ācariyadakkhiṇaṃ ācariyabhāgaṃ. <hi rend="bold">Na issatthenā</hi>ti na yodhājīvakammena uppādeti. <hi rend="bold">Na rājaporisenā</hi>ti na rājupaṭṭhākabhāvena. <hi rend="bold">Kevalaṃ bhikkhācariyāyā</hi>ti suddhāya bhikkhācariyāya eva. <hi rend="bold">Kapālaṃ</hi><pb ed="P" n="3.0309" /><hi rend="bold">anatimaññamāno</hi>ti taṃ bhikkhābhājanaṃ anatimaññamāno. So hi puṇṇapattaṃ ādāya sīsaṃ nhāto kuladvāresu ṭhatvā ‘‘ahaṃ aṭṭhacattālīsa vassāni komārabrahmacariyaṃ cariṃ, mantāpi me gahitā, ācariyassa ācariyadhanaṃ dassāmi, dhanaṃ me dethā’’ti yācati. Taṃ sutvā manussā yathāsatti yathābalaṃ aṭṭhapi soḷasapi satampi sahassampi denti. Evaṃ sakalagāmaṃ caritvā laddhadhanaṃ ācariyassa niyyādeti. Taṃ sandhāyetaṃ vuttaṃ. <hi rend="bold">Evaṃ kho doṇa brāhmaṇo brahmasamo hotī</hi>ti evaṃ brahmavihārehi samannāgatattā brāhmaṇo brahmasamo nāma hoti.</p>

<p rend="bodytext"><hi rend="bold">Neva</hi><pb ed="V" n="3.0068" /><hi rend="bold">kayena na vikkayenā</hi>ti neva attanā kayaṃ katvā gaṇhāti, na parena vikkayaṃ katvā dinnaṃ. <hi rend="bold">Udakūpassaṭṭha</hi>nti udakena upassaṭṭhaṃ pariccattaṃ. So hi yasmiṃ kule vayappattā dārikā atthi, gantvā tassa dvāre tiṭṭhati. ‘‘Kasmā ṭhitosī’’ti vutte ‘‘ahaṃ aṭṭhacattālīsa vassāni komārabrahmacariyaṃ cariṃ, taṃ sabbaṃ tumhākaṃ demi, tumhe mayhaṃ dārikaṃ dethā’’ti vadati. Te dārikaṃ ānetvā tassa hatthe udakaṃ pātetvā denti. So taṃ udakūpassaṭṭhaṃ bhariyaṃ gaṇhitvā gacchati. <hi rend="bold">Atimīḷhajo</hi>ti atimīḷhe <pb ed="M" n="3.0067" /> mahāgūtharāsimhi jāto. <hi rend="bold">Tassa sā</hi>ti tassa esā. <hi rend="bold">Na davatthā</hi>ti na kīḷanatthā. <hi rend="bold">Na ratatthā</hi>ti na kāmaratiatthā. <hi rend="bold">Methunaṃ</hi><pb ed="P" n="3.0310" /><hi rend="bold">uppādetvā</hi>ti dhītaraṃ vā puttaṃ vā uppādetvā ‘‘idāni paveṇi ghaṭīyissatī’’ti nikkhamitvā pabbajati. <hi rend="bold">Sugatiṃ saggaṃ loka</hi>nti brahmalokameva sandhāyetaṃ vuttaṃ. <hi rend="bold">Devasamo hotī</hi>ti dibbavihārehi samannāgatattā devasamo nāma hoti.</p>

<p rend="bodytext"><hi rend="bold">Tameva puttassādaṃ nikāmayamāno</hi>ti yvāssa dhītaraṃ vā puttaṃ vā jātaṃ disvā puttapemaṃ puttassādo uppajjati, taṃ patthayamāno icchamāno. <hi rend="bold">Kuṭumbaṃ ajjhāvasatī</hi>ti kuṭumbaṃ saṇṭhapetvā kuṭumbamajjhe vasati. Sesamettha uttānamevāti.</p>

<p rend="title">3. Saṅgāravasuttavaṇṇanā</p>

<p rend="bodytext" n="193"><hi rend="paranum">193</hi><hi rend="dot">.</hi> Tatiye <hi rend="bold">pagevā</hi>ti paṭhamaññeva. <hi rend="bold">Kāmarāgapariyuṭṭhitenā</hi>ti kāmarāgaggahitena. <hi rend="bold">Kāmarāgaparetenā</hi>ti kāmarāgānugatena. <hi rend="bold">Nissaraṇa</hi>nti tividhaṃ kāmarāgassa nissaraṇaṃ vikkhambhananissaraṇaṃ, tadaṅganissaraṇaṃ, samucchedanissaraṇanti. Tattha asubhe paṭhamajjhānaṃ vikkhambhananissaraṇaṃ nāma, vipassanā tadaṅganissaraṇaṃ nāma, arahattamaggo samucchedanissaraṇaṃ nāma. Taṃ tividhampi nappajānātīti attho. <hi rend="bold">Attatthampī</hi>tiādīsu arahattasaṅkhāto attano attho attattho nāma, paccayadāyakānaṃ attho parattho nāma, sveva duvidho ubhayattho nāma. Iminā nayena sabbavāresu attho veditabbo.</p>

<p rend="bodytext">Ayaṃ pana viseso – <hi rend="bold">byāpādassa nissaraṇa</hi>ntiādīsu hi dveva nissaraṇāni vikkhambhananissaraṇañca samucchedanissaraṇañca. Tattha byāpādassa tāva mettāya paṭhamajjhānaṃ vikkhambhananissaraṇaṃ nāma, anāgāmimaggo samucchedanissaraṇaṃ, thinamiddhassa ālokasaññā vikkhambhananissaraṇaṃ <pb ed="V" n="3.0069" />, arahattamaggo <pb ed="P" n="3.0311" /> samucchedanissaraṇaṃ. Uddhaccakukkuccassa yo koci samatho vikkhambhananissaraṇaṃ, uddhaccassa panettha arahattamaggo, kukkuccassa anāgāmimaggo samucchedanissaraṇaṃ. Vicikicchāya dhammavavatthānaṃ vikkhambhananissaraṇaṃ, paṭhamamaggo samucchedanissaraṇaṃ.</p>

<p rend="bodytext">Yā panettha <hi rend="bold">seyyathāpi, brāhmaṇa, udapatto saṃsaṭṭho lākhāya vā</hi>tiādikā upamā vuttā, tāsu <hi rend="bold">udapatto</hi>ti udakabharitā pāti. <hi rend="bold">Saṃsaṭṭho</hi>ti <pb ed="M" n="3.0068" /> vaṇṇabhedakaraṇavasena saṃsaṭṭho. <hi rend="bold">Ukkudhito</hi>ti kudhito. <hi rend="bold">Ussadakajāto</hi>ti usumakajāto. <hi rend="bold">Sevālapaṇakapariyonaddho</hi>ti tilabījakādibhedena sevālena vā nīlamaṇḍūkapiṭṭhivaṇṇena vā udakapiṭṭhiṃ chādetvā nibbattena paṇakena pariyonaddho. <hi rend="bold">Vāterito</hi>ti vātena erito kampito. <hi rend="bold">Āvilo</hi>ti appasanno. <hi rend="bold">Luḷito</hi>ti asannisinno. <hi rend="bold">Kalalībhūto</hi>ti kaddamībhūto. <hi rend="bold">Andhakāre nikkhitto</hi>ti koṭṭhakantarādibhede anālokaṭṭhāne ṭhapito. Imasmiṃ sutte bhagavā tīhi bhavehi desanaṃ nivaṭṭetvā arahattanikūṭena niṭṭhapesi, brāhmaṇo pana saraṇamatte patiṭṭhitoti.</p>

<p rend="title">4. Kāraṇapālīsuttavaṇṇanā</p>

<p rend="bodytext" n="194"><hi rend="paranum">194</hi><hi rend="dot">.</hi> Catutthe <hi rend="bold">kāraṇapālī</hi>ti pāloti tassa nāmaṃ, rājakulānaṃ pana kammante kāretīti kāraṇapālī nāma jāto. <hi rend="bold">Kammantaṃ</hi><pb ed="P" n="3.0312" /><hi rend="bold">kāretī</hi>ti pātova uṭṭhāya dvāraṭṭālakapākāre akate kāreti, jiṇṇe paṭijaggāpeti. <hi rend="bold">Piṅgiyāniṃ brāhmaṇa</hi>nti evaṃnāmakaṃ anāgāmiphale patiṭṭhitaṃ ariyasāvakaṃ brāhmaṇaṃ. So kira pātova uṭṭhāya gandhamālādīni gāhāpetvā satthu santikaṃ gantvā vanditvā gandhamālādīhi pūjetvā nagaraṃ āgacchati, idaṃ brāhmaṇassa devasikaṃ vattanti. Taṃ so evaṃ vattaṃ katvā āgacchantaṃ addasa. <hi rend="bold">Etadavocā</hi>ti ‘‘ayaṃ brāhmaṇo paññavā ñāṇuttaro, kahaṃ nu kho pātova gantvā āgacchatī’’ti cintetvā anukkamena santikaṃ āgataṃ sañjānitvā ‘‘handa kuto nū’’tiādivacanaṃ avoca.</p>

<p rend="bodytext">Tattha <hi rend="bold">divā divassā</hi>ti divasassāpi divā, majjhanhikakāleti attho. <hi rend="bold">Paṇḍito maññe</hi>ti bhavaṃ piṅgiyānī samaṇaṃ gotamaṃ paṇḍitoti maññati, udāhu noti ayamettha attho. <hi rend="bold">Ko cāhaṃ, bho</hi>ti, bho, samaṇassa gotamassa paññāveyyattiyajānane ahaṃ ko nāma? <hi rend="bold">Ko ca samaṇassa <pb ed="V" n="3.0070" /> gotamassa paññāveyyattiyaṃ jānissāmī</hi>ti kuto cāhaṃ samaṇassa gotamassa paññāveyyattiyaṃ jānissāmi, kena nāma kāraṇena jānissāmīti evaṃ sabbathāpi attano ajānanabhāvaṃ dīpeti. <hi rend="bold">Sopi nūnassa tādisovā</hi>ti yo samaṇassa gotamassa paññāveyyattiyaṃ jāneyya, sopi nūna dasa pāramiyo pūretvā sabbaññutaṃ patto tādiso <pb ed="M" n="3.0069" /> buddhoyeva bhaveyya. Sineruṃ vā hi pathaviṃ vā ākāsaṃ vā pametukāmena tappamāṇo daṇḍo <pb ed="P" n="3.0313" /> vā rajju vā laddhuṃ vaṭṭati, samaṇassa gotamassa paññaṃ jānantenapi tassa ñāṇasadisameva sabbaññutaññāṇaṃ laddhuṃ vaṭṭatīti dīpeti. Ādaravasena panettha āmeḍitaṃ kataṃ. <hi rend="bold">Uḷārāyā</hi>ti uttamāya seṭṭhāya. <hi rend="bold">Ko cāhaṃ, bho</hi>ti, bho, ahaṃ samaṇassa gotamassa pasaṃsane ko nāma. <hi rend="bold">Ko ca samaṇaṃ gotamaṃ pasaṃsissāmī</hi>ti kena kāraṇena pasaṃsissāmi.</p>

<p rend="bodytext"><hi rend="bold">Pasatthappasattho</hi>ti sabbaguṇānaṃ upari carehi sabbalokapasatthehi attano guṇeheva pasattho, na tassa aññehi pasaṃsanakiccaṃ atthi. Yathā hi campakapupphaṃ vā nīluppalaṃ vā padumaṃ vā lohitacandanaṃ vā attano vaṇṇagandhasiriyāva pāsādikañceva sugandhañca, na tassa āgantukehi vaṇṇagandhehi thomanakiccaṃ atthi. Yathā ca maṇiratanaṃ vā candamaṇḍalaṃ vā attano ālokeneva obhāsati, na tassa aññena obhāsanakiccaṃ atthi, evaṃ samaṇo gotamo sabbalokapasatthehi attano guṇeheva pasattho thomito, sabbalokassa seṭṭhataṃ pāpito. Na tassa aññena pasaṃsanakiccaṃ atthi.</p>

<p rend="bodytext">Pasatthehi vā pasatthotipi <hi rend="bold">pasatthappasattho</hi>. Ke pana pasatthā nāma? Rājā pasenadi kosalo kāsikosalavāsikehi pasattho, bimbisāro aṅgamagadhavāsīhi, vesālikā licchavī vajjitaṭṭhavāsīhi pasatthā, pāveyyakā mallā kosinārakā mallā aññepi te te khattiyā tehi tehi jānapadehi pasatthā, caṅkiādayo brāhmaṇā brāhmaṇagaṇehi, anāthapiṇḍikādayo upāsakā upāsakagaṇehi, visākhāādikā upāsikā anekasatāhi upāsikāhi, sakuludāyiādayo paribbājakā anekehi paribbājakasatehi, uppalavaṇṇattheriādikā mahāsāvikā anekehi bhikkhunisatehi, sāriputtattherādayo mahātherā <pb ed="P" n="3.0314" /> anekasatehi bhikkhūhi, sakkādayo devā anekasahassehi devehi, mahābrahmādayo brahmāno anekasahassehi brahmehi pasatthā. Te sabbepi dasabalaṃ thomenti vaṇṇenti pasaṃsantīti bhagavā ‘‘pasatthappasattho’’ti vuccati. <hi rend="bold">Atthavasa</hi>nti atthānisaṃsaṃ.</p>

<p rend="bodytext">Athassa <pb ed="V" n="3.0071" /><pb ed="M" n="3.0070" /> so attano pasādakāraṇaṃ ācikkhanto <hi rend="bold">seyyathāpi, bho, puriso</hi>tiādimāha. Tattha <hi rend="bold">aggarasaparititto</hi>ti bhojanarasesu pāyāso sneharasesu gosappi, kasāvarasesu khuddakamadhu aneḷakaṃ, madhurarasesu sakkarāti evamādayo aggarasā nāma. Tesu yena kenaci parititto ākaṇṭhappamāṇaṃ bhuñjitvā ṭhito. <hi rend="bold">Aññesaṃ hīnāna</hi>nti aggarasehi aññesaṃ hīnarasānaṃ. <hi rend="bold">Suttaso</hi>ti suttato, suttabhāvenāti attho. Sesupi eseva nayo. <hi rend="bold">Tato tato</hi>ti suttādīsu tato tato. <hi rend="bold">Aññesaṃ puthusamaṇabrāhmaṇāppavādāna</hi>nti ye aññesaṃ puthūnaṃ samaṇabrāhmaṇānaṃ laddhisaṅkhātappavādā, tesaṃ. <hi rend="bold">Na pihetī</hi>ti na pattheti, te kathiyamāne sotumpi na icchati. <hi rend="bold">Jighacchādubbalyapareto</hi>ti jighacchāya ceva dubbalabhāvena ca anugato. <hi rend="bold">Madhupiṇḍika</hi>nti sālipiṭṭhaṃ bhajjitvā catumadhurena yojetvā kataṃ baddhasattupiṇḍikaṃ, madhurapūvameva vā. <hi rend="bold">Adhigaccheyyā</hi>ti <pb ed="P" n="3.0315" /> labheyya. <hi rend="bold">Asecanaka</hi>nti madhurabhāvakaraṇatthāya aññena rasena anāsittakaṃ ojavantaṃ paṇītarasaṃ.</p>

<p rend="bodytext"><hi rend="bold">Haricandanassā</hi>ti suvaṇṇavaṇṇacandanassa. <hi rend="bold">Lohitacandanassā</hi>ti rattavaṇṇacandanassa. <hi rend="bold">Surabhigandha</hi>nti sugandhaṃ. <hi rend="bold">Darathā</hi>dayo vaṭṭadarathā, vaṭṭakilamathā, vaṭṭapariḷāhā eva. <hi rend="bold">Udānaṃ udānesī</hi>ti udāhāraṃ udāhari. Yathā hi yaṃ telaṃ mānaṃ gahetuṃ na sakkoti, vissanditvā gacchati, taṃ avasekoti vuccati. Yañca jalaṃ taḷākaṃ gahetuṃ na sakkoti, ajjhottharitvā gacchati, taṃ oghoti vuccati. Evamevaṃ yaṃ pītivacanaṃ hadayaṃ gahetuṃ na sakkoti, adhikaṃ hutvā anto asaṇṭhahitvā bahi nikkhamati, taṃ udānanti vuccati. Evarūpaṃ pītimayavacanaṃ nicchāresīti attho.</p>

<p rend="title">5. Piṅgiyānīsuttavaṇṇanā</p>

<p rend="bodytext" n="195"><hi rend="paranum">195</hi><hi rend="dot">.</hi> Pañcame <hi rend="bold">nīlā</hi>ti idaṃ sabbasaṅgāhikaṃ. <hi rend="bold">Nīlavaṇṇā</hi>tiādi tasseva vibhāgadassanaṃ. Tattha na tesaṃ pakativaṇṇo nīlo, nīlavilepanavilittattā panetaṃ vuttaṃ. <hi rend="bold">Nīlavatthā</hi>ti paṭadukūlakoseyyādīnipi tesaṃ nīlāneva honti. <hi rend="bold">Nīlālaṅkārā</hi>ti nīlamaṇīhi nīlapupphehi alaṅkatā, tesaṃ hatthālaṅkāra-assālaṅkāra-rathālaṅkāra-sāṇivitānakañcukāpi sabbe nīlāyeva honti. Iminā nayena sabbapadesu attho veditabbo.</p>

<p rend="bodytext"><hi rend="bold">Padumaṃ</hi><pb ed="M" n="3.0071" /><hi rend="bold">yathā</hi>ti yathā satapattaṃ rattapadumaṃ. <hi rend="bold">Kokanada</hi>nti tasseva vevacanaṃ. <hi rend="bold">Pāto</hi>ti pageva suriyuggamanakāle <pb ed="V" n="3.0072" />. <hi rend="bold">Siyā</hi>ti bhaveyya. <hi rend="bold">Avītagandha</hi>nti <pb ed="P" n="3.0316" /> avigatagandhaṃ. <hi rend="bold">Aṅgīrasa</hi>nti bhagavato aṅgamaṅgehi rasmiyo niccharanti, tasmā aṅgīrasoti vuccati. <hi rend="bold">Tapantamādiccamivantalikkhe</hi>ti dvisahassadīpaparivāresu catūsu mahādīpesu ālokakaraṇavasena antalikkhe tapantaṃ ādiccaṃ viya virocamānaṃ. <hi rend="bold">Aṅgīrasaṃ passā</hi>ti attānameva vā mahājanaṃ vā sandhāya evaṃ vadati.</p>

<p rend="title">6. Mahāsupinasuttavaṇṇanā</p>

<p rend="bodytext" n="196"><hi rend="paranum">196</hi><hi rend="dot">.</hi> Chaṭṭhe <hi rend="bold">mahāsupinā</hi>ti mahantehi purisehi passitabbato mahantānañca atthānaṃ nimittabhāvato mahāsupinā. <hi rend="bold">Pāturahesu</hi>nti pākaṭā ahesuṃ. Tattha supinaṃ passanto catūhi kāraṇehi passati dhātukkhobhato vā anubhūtapubbato vā devatopasaṃhārato vā pubbanimittato vāti.</p>

<p rend="bodytext">Tattha pittādīnaṃ khobhakaraṇapaccayappayogena khubhitadhātuko <hi rend="bold">dhātukkhobhato</hi> supinaṃ passati. Passanto ca nānāvidhaṃ supinaṃ passati pabbatā patanto viya, ākāsena gacchanto viya, vāḷamigahatthicorādīhi anubaddho viya ca. <hi rend="bold">Anubhūtapubbato</hi> passanto pubbe anubhūtapubbaṃ ārammaṇaṃ passati. <hi rend="bold">Devatopasaṃhārato</hi> passantassa devatā atthakāmatāya vā anatthakāmatāya vā atthāya vā anatthāya vā nānāvidhāni ārammaṇāni upasaṃharanti. So tāsaṃ devatānaṃ ānubhāvena tāni ārammaṇāni passati. <hi rend="bold">Pubbanimittato</hi> passanto puññāpuññavasena uppajjitukāmassa atthassa vā anatthassa vā pubbanimittabhūtaṃ supinaṃ passati bodhisattamātā viya puttapaṭilābhanimittaṃ, kosalarājā viya soḷasa supine, ayameva bhagavā bodhisattabhūto ime pañca mahāsupine viya cāti.</p>

<p rend="bodytext">Tattha yaṃ dhātukkhobhato anubhūtapubbato ca supine passati, na taṃ saccaṃ hoti. Yaṃ devatopasaṃhārato passati, taṃ saccaṃ vā hoti alikaṃ vā. Kuddhā hi devatā upāyena <pb ed="P" n="3.0317" /> vināsetukāmā viparītampi katvā dassenti. Yaṃ pana pubbanimittato passati, taṃ ekantaṃ saccameva <pb ed="M" n="3.0072" /> hoti. Etesaṃ catunnaṃ mūlakāraṇānaṃ saṃsaggabhedatopi supinabhedo hotiyeva.</p>

<p rend="bodytext">Taṃ panetaṃ catubbidhampi supinaṃ sekhaputhujjanāva passanti appahīnavipallāsattā, asekhā na <pb ed="V" n="3.0073" /> passanti pahīnavipallāsattā. Kiṃ panetaṃ passanto sutto passati paṭibuddho, udāhu neva sutto na paṭibuddhoti? Kiñcettha yadi tāva sutto passati, abhidhammavirodho āpajjati. Bhavaṅgacittena hi supati, taṃ rūpanimittādiārammaṇaṃ rāgādisampayuttaṃ vā na hoti. Supinaṃ passantassa ca īdisāni cittāni uppajjanti. Atha paṭibuddho passati, vinayavirodho āpajjati. Yañhi paṭibuddho passati, taṃ sabbohārikacittena passati. Sabbohārikacittena ca kate vītikkame anāpatti nāma natthi. Supinaṃ passantena pana katepi vītikkame ekantaṃ anāpatti eva. Atha neva sutto na paṭibuddho passati, na nāma passati. Evañca sati supinassa abhāvo ca āpajjati? Na abhāvo. Kasmā? Yasmā kapimiddhapareto passati. Vuttañhetaṃ – ‘‘kapimiddhapareto kho, mahārāja, supinaṃ passatī’’ti.</p>

<p rend="bodytext"><hi rend="bold">Kapimiddhapareto</hi>ti makkaṭaniddāya yutto. Yathā hi makkaṭassa niddā lahuparivattā hoti, evaṃ yā niddā punappunaṃ kusalādicittavokiṇṇattā lahuparivattā, yassā pavattiyaṃ punappunaṃ bhavaṅgato uttaraṇaṃ hoti, tāya yutto supinaṃ passati. Tenāyaṃ supino kusalopi hoti akusalopi abyākatopi. Tattha supinante cetiyavandanadhammassavanadhammadesanādīni <pb ed="P" n="3.0318" /> karontassa kusalo, pāṇātipātādīni karontassa akusalo, dvīhi antehi mutto āvajjanatadārammaṇakkhaṇe abyākatoti veditabbo. Svāyaṃ dubbalavatthukattā cetanāya paṭisandhiṃ ākaḍḍhituṃ asamattho. Pavatte pana aññehi kusalākusalehi upatthambhito vipākaṃ deti. Kiñcāpi vipākaṃ deti, atha kho avisaye uppannattā abbohārikāva supinantacetanā. So panesa supino kālavasenapi divā tāva diṭṭho na sameti, tathā paṭhamayāme majjhimayāme pacchimayāme ca. Balavapaccūse pana asitapītakhāyite sammā pariṇāmaṃ gate kāyasmiṃ ojāya patiṭṭhitāya aruṇe uggacchamāneva diṭṭho <pb ed="M" n="3.0073" /> supino sameti. Iṭṭhanimittaṃ supinaṃ passanto iṭṭhaṃ paṭilabhati, aniṭṭhanimittaṃ passanto aniṭṭhaṃ.</p>

<p rend="bodytext">Ime pana pañca mahāsupine neva lokiyamahājano passati, na mahārājāno, na cakkavattirājāno, na aggasāvakā, na paccekabuddhā, na sammāsambuddhā, eko sabbaññubodhisattoyeva passati. Amhākaṃ pana bodhisatto kadā ime supine passīti? ‘‘Sve buddho bhavissāmī’’ti cātuddasiyaṃ pakkhassa rattivibhāyanakāle passi. Terasiyantipi vadantiyeva. So ime supine disvā uṭṭhāya pallaṅkaṃ ābhuñjitvā nisinno cintesi – ‘‘sace mayā <pb ed="V" n="3.0074" /> kapilavatthunagare ime supinā diṭṭhā assu, pitu mahārājassa katheyyaṃ. Sace pana me mātā jīveyya, tassā katheyyaṃ. Imasmiṃ kho pana ṭhāne imesaṃ paṭiggāhako nāma natthi, ahameva paṭigaṇhissāmī’’ti. Tato ‘‘idaṃ imassa <pb ed="P" n="3.0319" /> pubbanimittaṃ idaṃ imassā’’ti sayameva supine paṭiggaṇhitvā uruvelagāme sujātāya dinnaṃ pāyāsaṃ paribhuñjitvā bodhimaṇḍaṃ āruyha bodhiṃ patvā anukkamena jetavane viharanto attano makulabuddhakāle diṭṭhe pañca mahāsupine vitthāretuṃ bhikkhū āmantetvā imaṃ desanaṃ ārabhi.</p>

<p rend="bodytext">Tattha <hi rend="bold">mahāpathavī</hi>ti cakkavāḷagabbhaṃ pūretvā ṭhitā mahāpathavī. <hi rend="bold">Mahāsayanaṃ ahosī</hi>ti sirisayanaṃ ahosi. <hi rend="bold">Ohito</hi>ti ṭhapito. So pana na udakasmiṃyeva ṭhapito ahosi, atha kho pācīnasamuddassa uparūparibhāgena gantvā pācīnacakkavāḷamatthake ṭhapito ahosīti veditabbo. <hi rend="bold">Pacchime samudde dakkhiṇe samudde</hi>ti etesupi eseva nayo. <hi rend="bold">Tiriyā nāma tiṇajātī</hi>ti dabbatiṇaṃ vuccati. <hi rend="bold">Nābhiyā uggantvā nabhaṃ āhacca ṭhitā ahosī</hi>ti naṅgalamattena rattadaṇḍena nābhito uggantvā passantassa passantasseva vidatthimattaṃ ratanamattaṃ byāmamattaṃ yaṭṭhimattaṃ gāvutamattaṃ aḍḍhayojanamattaṃ yojanamattanti evaṃ uggantvā uggantvā anekayojanasahassaṃ nabhaṃ āhacca ṭhitā ahosi. <hi rend="bold">Pādehi ussakkitvā</hi>ti agganakhato paṭṭhāya pādehi abhiruhitvā. <hi rend="bold">Nānāvaṇṇā</hi>ti eko nīlavaṇṇo, eko pītavaṇṇo, eko lohitavaṇṇo, eko paṇḍupalāsavaṇṇoti evaṃ nānāvaṇṇā. <hi rend="bold">Setā</hi>ti paṇḍarā parisuddhā. <hi rend="bold">Mahato mīḷhapabbatassā</hi>ti tiyojanubbedhassa gūthapabbatassa. <hi rend="bold">Uparūpari</hi><pb ed="P" n="3.0320" /><hi rend="bold">caṅkamatī</hi>ti matthakamatthake caṅkamati <pb ed="M" n="3.0074" />. Dīghāyukabuddhā pana tiyojanike mīḷhapabbate anupavisitvā nisinnā viya honti.</p>

<p rend="bodytext">Evaṃ ettakena ṭhānena pubbanimittāni dassetvā idāni saha pubbanimittehi paṭilābhaṃ dassetuṃ <hi rend="bold">yampi, bhikkhave</hi>tiādimāha. Tattha sabbaguṇadāyakattā buddhānaṃ arahattamaggo <hi rend="bold">anuttarā sammāsambodhi</hi> nāma. Tasmā yaṃ so cakkavāḷamahāpathaviṃ sirisayanabhūtaṃ addasa, taṃ buddhabhāvassa pubbanimittaṃ. Yaṃ himavantapabbatarājānaṃ bimbohanaṃ addasa, taṃ sabbaññutaññāṇabimbohanassa pubbanimittaṃ. Yaṃ cattāro hatthapāde cakkavāḷamatthake ṭhite addasa, taṃ dhammacakkassa appaṭivattiyabhāve pubbanimittaṃ. Yaṃ attānaṃ uttānakaṃ nipannaṃ addasa, taṃ tīsu bhavesu avakujjānaṃ sattānaṃ uttānamukhabhāvassa pubbanimittaṃ. Yaṃ akkhīni ummīletvā passanto <pb ed="V" n="3.0075" /> viya ahosi, taṃ dibbacakkhupaṭilābhassa pubbanimittaṃ. Yaṃ yāva bhavaggā ekālokaṃ ahosi, taṃ anāvaraṇañāṇassa pubbanimittaṃ. Sesaṃ pāḷivaseneva veditabbanti.</p>

<p rend="title">7. Vassasuttavaṇṇanā</p>

<p rend="bodytext" n="197"><hi rend="paranum">197</hi><hi rend="dot">.</hi> Sattame <hi rend="bold">nemittā</hi>ti nimittapāṭhakā. <hi rend="bold">Tejodhātu pakuppatī</hi>ti mahāaggikkhandho uppajjati. <hi rend="bold">Pāṇinā udakaṃ sampaṭicchitvā</hi>ti uppannaṃ utusamuṭṭhānaṃ udakaṃ tiyojanasatena hatthena paṭiggahetvā. <hi rend="bold">Pamattā hontī</hi>ti attano kīḷāya pamattā honti vippavuṭṭhasatino. Tesañhi sakāya ratiyā ‘‘ramāmā’’ti citte uppanne akālepi <pb ed="P" n="3.0321" /> devo vassati, tadabhāve na vassati. Taṃ sandhāyetaṃ vuttaṃ – ‘‘na kālavassa’’nti. Aṭṭhamanavamāni uttānatthāneva.</p>

<p rend="title">10. Nissāraṇīyasuttavaṇṇanā</p>

<p rend="bodytext" n="200"><hi rend="paranum">200</hi><hi rend="dot">.</hi> Dasame <hi rend="bold">nissāraṇīyā</hi>ti nissaṭā visaññuttā. <hi rend="bold">Dhātuyo</hi>ti attasuññasabhāvā. <hi rend="bold">Kāmaṃ manasikaroto</hi>ti kāmaṃ manasikarontassa, asubhajjhānato vuṭṭhāya agadaṃ gahetvā visaṃ vīmaṃsanto viya vīmaṃsanatthaṃ kāmābhimukhaṃ cittaṃ pesentassāti attho. <hi rend="bold">Na pakkhandatī</hi>ti nappavisati. <hi rend="bold">Nappasīdatī</hi>ti pasādaṃ nāpajjati. <hi rend="bold">Na santiṭṭhatī</hi>ti nappatiṭṭhahati. <hi rend="bold">Na vimuccatī</hi>ti na adhimuccati. Yathā pana kukkuṭapattaṃ vā nhārudaddulaṃ vā aggimhi pakkhittaṃ paṭilīyati patikuṭati pativaṭṭati na saṃpasārīyati, evaṃ paṭilīyati <pb ed="M" n="3.0075" /> na saṃpasārīyati. <hi rend="bold">Nekkhammaṃ kho panā</hi>ti idha nekkhammaṃ nāma asubhesu paṭhamajjhānaṃ, tadassa manasikaroto cittaṃ pakkhandati. <hi rend="bold">Tassa taṃ citta</hi>nti tassa taṃ asubhajjhānacittaṃ. <hi rend="bold">Sugata</hi>nti gocare gatattā suṭṭhu gataṃ. <hi rend="bold">Subhāvita</hi>nti ahānabhāgiyattā suṭṭhu bhāvitaṃ. <hi rend="bold">Suvuṭṭhita</hi>nti kāmato vuṭṭhitaṃ. <hi rend="bold">Suvimutta</hi>nti kāmehi suṭṭhu vimuttaṃ. <hi rend="bold">Kāmapaccayā āsavā</hi> nāma kāmahetukā cattāro āsavā. <hi rend="bold">Vighātā</hi>ti dukkhā. <hi rend="bold">Pariḷāhā</hi>ti <pb ed="P" n="3.0322" /> kāmarāgapariḷāhā. <hi rend="bold">Na so taṃ vedanaṃ vediyatī</hi>ti so taṃ kāmavedanaṃ vighātapariḷāhavedanañca na vediyati. <hi rend="bold">Idamakkhātaṃ kāmānaṃ nissaraṇa</hi>nti idaṃ asubhajjhānaṃ kāmehi nissaṭattā kāmānaṃ nissaraṇanti akkhātaṃ. Yo pana taṃ jhānaṃ pādakaṃ katvā saṅkhāre sammasanto tatiyamaggaṃ patvā anāgāmiphalena nibbānaṃ disvā ‘‘puna kāmā nāma natthī’’ti jānāti. Tassa cittaṃ accantanissaraṇameva. Sesapadesupi eseva nayo.</p>

<p rend="bodytext">Ayaṃ <pb ed="V" n="3.0076" /> pana viseso – dutiyavāre mettājhānāni byāpādassa nissaraṇaṃ nāma. Tatiyavāre karuṇājhānāni vihiṃsāya nissaraṇaṃ nāma. Catutthavāre arūpajjhānāni rūpānaṃ nissaraṇaṃ nāma. Accantanissaraṇañcettha arahattaphalaṃ yojetabbaṃ. Pañcamavāre <hi rend="bold">sakkāyaṃ manasikaroto</hi>ti suddhasaṅkhāre pariggaṇhitvā arahattaṃ pattassa sukkhavipassakassa phalasamāpattito vuṭṭhāya vīmaṃsanatthaṃ pañcupādānakkhandhābhimukhaṃ cittaṃ pesentassa. <hi rend="bold">Idamakkhātaṃ sakkāyassa nissaraṇa</hi>nti idaṃ arahattamaggena ca phalena ca nibbānaṃ disvā ṭhitassa bhikkhuno ‘‘puna sakkāyo natthī’’ti uppannaṃ arahattaphalasamāpatticittaṃ sakkāyassa nissaraṇanti akkhātaṃ. Idāni evaṃ sakkāyanissaraṇaṃ nirodhaṃ patvā ṭhitassa khīṇāsavassa vaṇṇaṃ kathento <hi rend="bold">tassa kāmanandīpi nānusetī</hi>tiādimāha. Tattha <hi rend="bold">nānusetī</hi>ti na nibbattati. <hi rend="bold">Ananusayā</hi>ti anibbattiyā. Sesamettha uttānatthamevāti.</p>

<p rend="centre">Brāhmaṇavaggo pañcamo.</p>

<p rend="centre">Catutthapaṇṇāsakaṃ niṭṭhitaṃ.</p>

<p rend="strong">5. Pañcamapaṇṇāsakaṃ</p>

<p rend="chapter">(21) 1. Kimilavaggo</p>

<p rend="title">1. Kimilasuttavaṇṇanā</p>

<p rend="bodytext" n="201"><hi rend="paranum">201</hi><hi rend="dot">.</hi> Pañcamassa <pb ed="V" n="3.0077" /><pb ed="M" n="3.0076" /><pb ed="P" n="3.0323" /> paṭhame <hi rend="bold">kimilāya</hi>nti evaṃnāmake nagare. <hi rend="bold">Niculavane</hi>ti mucalindavane. <hi rend="bold">Etadavocā</hi>ti ayaṃ kira thero tasmiṃyeva nagare seṭṭhiputto satthu santike pabbajitvā pubbenivāsañāṇaṃ paṭilabhi. So attanā nivutthaṃ khandhasantānaṃ anussaranto kassapadasabalassa sāsanosakkanakāle pabbajitvā catūsu parisāsu sāsane agāravaṃ karontīsu nisseṇiṃ bandhitvā pabbataṃ āruyha tattha samaṇadhammaṃ katvā attano nivutthabhāvaṃ addasa. So ‘‘satthāraṃ upasaṅkamitvā taṃ kāraṇaṃ pucchissāmī’’ti etaṃ ‘‘ko nu kho, bhante’’tiādivacanaṃ avoca.</p>

<p rend="bodytext"><hi rend="bold">Satthari agāravā viharanti appatissā</hi>ti satthari gāravañceva jeṭṭhakabhāvañca anupaṭṭhapetvā viharanti. Sesesupi eseva nayo. Tattha cetiyaṅgaṇādīsu chattaṃ dhāretvā upāhanā āruyha vicaranto nānappakārañca niratthakakathaṃ kathento satthari agāravo viharati nāma. Dhammassavanagge pana nisīditvā niddāyanto ceva nānappakārañca niratthakakathaṃ kathento dhamme agāravo viharati nāma. Saṅghamajjhe bāhāvikkhepakaṃ nānattakathaṃ kathento theranavamajjhimesu ca cittīkāraṃ akaronto saṅghe agāravo viharati nāma. Sikkhaṃ aparipūrento sikkhāya agāravo viharati nāma. Aññamaññaṃ kalahabhaṇḍanādīni karonto aññamaññaṃ agāravo viharati nāma. Dutiyaṃ uttānatthameva.</p>

<p rend="title">3. Assājānīyasuttavaṇṇanā</p>

<p rend="bodytext" n="203-204"><hi rend="paranum">203-204</hi><hi rend="dot">.</hi> Tatiye <pb ed="V" n="3.0078" /><hi rend="bold">ajjavenā</hi>ti ujubhāvena avaṅkagamanena. <hi rend="bold">Javenā</hi>ti <pb ed="P" n="3.0324" /> padajavena. <hi rend="bold">Maddavenā</hi>ti sarīramudutāya. <hi rend="bold">Khantiyā</hi>ti adhivāsanakkhantiyā. <hi rend="bold">Soraccenā</hi>ti sucisīlatāya. Bhikkhuvāre <hi rend="bold">ajjava</hi>nti ñāṇassa ujukagamanaṃ. <hi rend="bold">Javo</hi>ti sūraṃ hutvā ñāṇassa gamanabhāvo. <hi rend="bold">Maddava</hi>nti <pb ed="M" n="3.0077" /> sīlamaddavaṃ. <hi rend="bold">Khantī</hi>ti adhivāsanakkhantiyeva. <hi rend="bold">Soraccaṃ</hi> sucisīlatāyeva. Catutthe pañca balāni missakāni kathitāni.</p>

<p rend="title">5. Cetokhilasuttavaṇṇanā</p>

<p rend="bodytext" n="205"><hi rend="paranum">205</hi><hi rend="dot">.</hi> Pañcame <hi rend="bold">cetokhilā</hi>ti cittassa thaddhabhāvā, kacavarabhāvā, khāṇukabhāvā. <hi rend="bold">Satthari kaṅkhatī</hi>ti satthu sarīre vā guṇe vā kaṅkhati. Sarīre kaṅkhamāno ‘‘dvattiṃsavarapurisalakkhaṇapaṭimaṇḍitaṃ nāma sarīraṃ atthi nu kho natthī’’ti kaṅkhati, guṇe kaṅkhamāno ‘‘atītānāgatapaccuppannajānanasamatthaṃ sabbaññutaññāṇaṃ atthi nu kho natthī’’ti kaṅkhati. <hi rend="bold">Vicikicchatī</hi>ti vicinanto kicchati, dukkhaṃ āpajjati, vinicchetuṃ na sakkoti. <hi rend="bold">Nādhimuccatī</hi>ti evametanti adhimokkhaṃ na paṭilabhati. <hi rend="bold">Na sampasīdatī</hi>ti guṇesu otaritvā nibbicikicchabhāvena pasīdituṃ anāvilo bhavituṃ na sakkoti. <hi rend="bold">Ātappāyā</hi>ti kilesasantāpakavīriyakaraṇatthāya. <hi rend="bold">Anuyogāyā</hi>ti punappunaṃ yogāya. <hi rend="bold">Sātaccāyā</hi>ti satatakiriyāya. <hi rend="bold">Padhānāyā</hi>ti padahanatthāya. <hi rend="bold">Ayaṃ paṭhamo cetokhilo</hi>ti ayaṃ satthari vicikicchāsaṅkhāto <pb ed="P" n="3.0325" /> paṭhamo cittassa thaddhabhāvo evametassa bhikkhuno appahīno hoti.</p>

<p rend="bodytext"><hi rend="bold">Dhamme</hi>ti pariyattidhamme ca paṭivedhadhamme ca. Pariyattidhamme kaṅkhamāno ‘‘tepiṭakaṃ buddhavacanaṃ caturāsītidhammakkhandhasahassānīti vadanti, atthi nu kho etaṃ natthī’’ti kaṅkhati. Paṭivedhadhamme kaṅkhamāno ‘‘vipassanānissando maggo nāma, magganissandaṃ phalaṃ nāma, sabbasaṅkhārapaṭinissaggo nibbānaṃ nāmāti vadanti, taṃ atthi nu kho natthī’’ti kaṅkhati. <hi rend="bold">Saṅghe kaṅkhatī</hi>ti ‘‘ujuppaṭipanno’’tiādīnaṃ padānaṃ vasena ‘‘evarūpaṃ paṭipadaṃ paṭipanno cattāro maggaṭṭhā cattāro phalaṭṭhāti aṭṭhannaṃ puggalānaṃ samūhabhūto saṅgho nāma atthi nu kho natthī’’ti kaṅkhati. <hi rend="bold">Sikkhāya</hi> kaṅkhamāno ‘‘adhisīlasikkhā nāma adhicittaadhipaññāsikkhā nāmāti vadanti, sā atthi nu kho <pb ed="V" n="3.0079" /> natthī’’ti kaṅkhati. <hi rend="bold">Ayaṃ pañcamo</hi>ti ayaṃ sabrahmacārīsu kopasaṅkhāto pañcamo cittassa thaddhabhāvo kacavarabhāvo khāṇukabhāvo.</p>

<p rend="title">6. Vinibandhasuttavaṇṇanā</p>

<p rend="bodytext" n="206"><hi rend="paranum">206</hi><hi rend="dot">.</hi> Chaṭṭhe <hi rend="bold">cetasovinibandhā</hi>ti cittaṃ vinibandhitvā muṭṭhiyaṃ katvā viya gaṇhantīti cetasovinibandhā. <hi rend="bold">Kāme</hi>ti vatthukāmepi kilesakāmepi. <hi rend="bold">Kāye</hi>ti <pb ed="M" n="3.0078" /> attano kāye. <hi rend="bold">Rūpe</hi>ti bahiddhārūpe. <hi rend="bold">Yāvadattha</hi>nti yattakaṃ icchati, tattakaṃ. <hi rend="bold">Udarāvadehaka</hi>nti udarapūraṃ. Tañhi udaraṃ avadehanato udarāvadehakanti vuccati. <hi rend="bold">Seyyasukha</hi>nti mañcapīṭhasukhaṃ, utusukhaṃ vā. <hi rend="bold">Passasukha</hi>nti <pb ed="P" n="3.0326" /> yathā samparivattakaṃ sayantassa dakkhiṇapassa vāmapassānaṃ sukhaṃ hoti, evaṃ uppannasukhaṃ. <hi rend="bold">Middhasukha</hi>nti niddāsukhaṃ. <hi rend="bold">Anuyutto</hi>ti yuttappayutto viharati. <hi rend="bold">Paṇidhāyā</hi>ti patthayitvā. <hi rend="bold">Sīlenā</hi>tiādīsu <hi rend="bold">sīla</hi>nti catupārisuddhisīlaṃ. <hi rend="bold">Vata</hi>nti vatasamādānaṃ. <hi rend="bold">Tapo</hi>ti tapacaraṇaṃ. <hi rend="bold">Brahmacariya</hi>nti methunavirati. <hi rend="bold">Devo vā bhavissāmī</hi>ti mahesakkhadevo vā bhavissāmi. <hi rend="bold">Devaññataro vā</hi>ti appesakkhadevesu vā aññataroti.</p>

<p rend="title">7-8. Yāgusuttādivaṇṇanā</p>

<p rend="bodytext" n="207-208"><hi rend="paranum">207-208</hi><hi rend="dot">.</hi> Sattame <hi rend="bold">vātaṃ anulometī</hi>ti vātaṃ anulometvā harati. <hi rend="bold">Vatthiṃ sodhetī</hi>ti dhamaniyo suddhā karoti. <hi rend="bold">Āmāvasesaṃ pācetī</hi>ti sace āmāvasesakaṃ hoti, taṃ pāceti. Aṭṭhame <hi rend="bold">acakkhussa</hi>nti na cakkhūnaṃ hitaṃ, cakkhuṃ visuddhaṃ na karoti.</p>

<p rend="title">9. Gītassarasuttavaṇṇanā</p>

<p rend="bodytext" n="209"><hi rend="paranum">209</hi><hi rend="dot">.</hi> Navame <hi rend="bold">āyatakenā</hi>ti dīghena, paripuṇṇapadabyañjanakaṃ gāthāvattañca vināsetvā pavattena. <hi rend="bold">Sarakuttimpi nikāmayamānassā</hi>ti evaṃ gītassaro kātabboti sarakiriyaṃ patthayamānassa. <hi rend="bold">Samādhissa bhaṅgo hotī</hi>ti samathavipassanācittassa vināso hoti.</p>

<p rend="title">10. Muṭṭhassatisuttavaṇṇanā</p>

<p rend="bodytext" n="210"><hi rend="paranum">210</hi><hi rend="dot">.</hi> Dasame <pb ed="V" n="3.0080" /><hi rend="bold">dukkhaṃ supatī</hi>ti nānāvidhaṃ supinaṃ passanto dukkhaṃ supati. <hi rend="bold">Dukkhaṃ paṭibujjhatī</hi>ti paṭibujjhantopi uttasitvā salomahaṃso paṭibujjhati. Imasmiṃ sutte satisampajaññaṃ missakaṃ kathitaṃ.</p>

<p rend="centre">Kimilavaggo paṭhamo.</p>

<p rend="chapter">(22) 2. Akkosakavaggo</p>

<p rend="title">1. Akkosakasuttavaṇṇanā</p>

<p rend="bodytext" n="211"><hi rend="paranum">211</hi><hi rend="dot">.</hi> Dutiyassa <pb ed="M" n="3.0079" /><pb ed="P" n="3.0327" /> paṭhame <hi rend="bold">akkosakaparibhāsako</hi>ti dasahi akkosavatthūhi akkosako, bhayadassanena paribhāsako. <hi rend="bold">Chinnaparipantho</hi>ti lokuttaraparipanthassa chinnattā chinnaparipantho. <hi rend="bold">Rogātaṅka</hi>nti rogoyeva kicchajīvikāyāvahanato rogātaṅko nāma.</p>

<p rend="title">2. Bhaṇḍanakārakasuttavaṇṇanā</p>

<p rend="bodytext" n="212"><hi rend="paranum">212</hi><hi rend="dot">.</hi> Dutiye <hi rend="bold">adhikaraṇakārako</hi>ti catunnaṃ adhikaraṇānaṃ aññatarassa kārako. <hi rend="bold">Anadhigata</hi>nti pubbe appattavisesaṃ.</p>

<p rend="title">3. Sīlasuttavaṇṇanā</p>

<p rend="bodytext" n="213"><hi rend="paranum">213</hi><hi rend="dot">.</hi> Tatiye <hi rend="bold">dussīlo</hi>ti asīlo nissīlo. <hi rend="bold">Sīlavipanno</hi>ti vipannasīlo bhinnasaṃvaro. <hi rend="bold">Pamādādhikaraṇa</hi>nti pamādakāraṇā. Idañca suttaṃ gahaṭṭhānaṃ vasena āgataṃ, pabbajitānampi pana labbhateva <pb ed="V" n="3.0081" />. Gahaṭṭho hi yena yena sippaṭṭhānena jīvikaṃ kappeti, yadi kasiyā, yadi vaṇijjāya, pāṇātipātādivasena pamatto taṃ taṃ yathākālaṃ sampādetuṃ na sakkoti, athassa mūlaṃ vinassati. Māghātakālepi pāṇātipātaṃ adinnādānādīni ca karonto daṇḍavasena mahatiṃ bhogajāniṃ nigacchati. Pabbajito dussīlo pamādakāraṇā sīlato buddhavacanato jhānato sattaariyadhanato ca jāniṃ nigacchati. Gahaṭṭhassa ‘‘asuko asukakule jāto dussīlo pāpadhammo pariccattaidhalokaparaloko salākabhattamattampi na detī’’ti catuparisamajjhe pāpako kittisaddo abbhuggacchati. Pabbajitassa ‘‘asuko nāsakkhi sīlaṃ rakkhituṃ buddhavacanaṃ <pb ed="P" n="3.0328" /> gahetuṃ, vejjakammādīhi jīvati, chahi agāravehi samannāgato’’ti evaṃ abbhuggacchati.</p>

<p rend="bodytext"><hi rend="bold">Avisārado</hi>ti gahaṭṭho tāva ‘‘avassaṃ bahūnaṃ sannipātaṭṭhāne koci mama kammaṃ jānissati, atha maṃ niggaṇhissanti vā, rājakulassa vā dassantī’’ti sabhayo upasaṅkamati. <hi rend="bold">Maṅkubhūto</hi> ca patitakkhandho adhomukho <pb ed="M" n="3.0080" /> aṅguṭṭhakena bhūmiṃ kasanto nisīdati, visārado hutvā kathetuṃ na sakkoti. Pabbajitopi ‘‘bahū bhikkhū sannipatitā, avassaṃ koci mama kammaṃ jānissati, atha me uposathampi pavāraṇampi ṭhapetvā sāmaññā cāvetvā nikkaḍḍhissantī’’ti sabhayo upasaṅkamati, visārado hutvā kathetuṃ na sakkoti. Ekacco pana dussīlopi dappito viya carati, sopi ajjhāsayena maṅku hotiyeva.</p>

<p rend="bodytext"><hi rend="bold">Sammūḷho kālaṃ karotī</hi>ti tassa hi maraṇamañce nipannassa dussīlakammaṃ samādāya vattitaṭṭhānaṃ āpāthaṃ āgacchati. So ummīletvā idhalokaṃ passati, nimmīletvā paralokaṃ. Tassa cattāro apāyā upaṭṭhahanti, sattisatena sīse pahariyamāno viya hoti. So ‘‘vāretha vārethā’’ti viravanto marati. Tena vuttaṃ – ‘‘sammūḷho kālaṃ karotī’’ti. Pañcamapadaṃ uttānameva. Ānisaṃsakathā vuttavipariyāyena veditabbā.</p>

<p rend="title">4. Bahubhāṇisuttavaṇṇanā</p>

<p rend="bodytext" n="214"><hi rend="paranum">214</hi><hi rend="dot">.</hi> Catutthe <hi rend="bold">bahubhāṇismi</hi>nti paññāya aparicchinditvā bahuṃ bhaṇante. <hi rend="bold">Mantabhāṇismi</hi>nti <pb ed="P" n="3.0329" /> mantā vuccati paññā, tāya paricchinditvā bhaṇante.</p>

<p rend="title">5. Paṭhamaakkhantisuttavaṇṇanā</p>

<p rend="bodytext" n="215"><hi rend="paranum">215</hi><hi rend="dot">.</hi> Pañcame <pb ed="V" n="3.0082" /><hi rend="bold">verabahulo</hi>ti puggalaverenapi akusalaverenapi bahuvero. <hi rend="bold">Vajjabahulo</hi>ti dosabahulo.</p>

<p rend="title">6. Dutiyaakkhantisuttavaṇṇanā</p>

<p rend="bodytext" n="216"><hi rend="paranum">216</hi><hi rend="dot">.</hi> Chaṭṭhe <hi rend="bold">luddo</hi>ti dāruṇo kakkhaḷo. <hi rend="bold">Vippaṭisārī</hi>ti maṅkubhāvena samannāgato.</p>

<p rend="title">7.Paṭhamaapāsādikasuttavaṇṇanā</p>

<p rend="bodytext" n="217"><hi rend="paranum">217</hi><hi rend="dot">.</hi> Sattame <hi rend="bold">apāsādike</hi>ti apāsādikehi kāyakammādīhi samannāgate. <hi rend="bold">Pāsādike</hi>ti pasādāvahe parisuddhasamācāre. Aṭṭhamanavamāni uttānatthāneva.</p>

<p rend="title">10. Madhurāsuttavaṇṇanā</p>

<p rend="bodytext" n="220"><hi rend="paranum">220</hi><hi rend="dot">.</hi> Dasame <pb ed="M" n="3.0081" /><hi rend="bold">pañcime, bhikkhave, ādīnavā madhurāya</hi>nti ekaṃ samayaṃ bhagavā bhikkhusaṅghaparivuto cārikaṃ caramāno madhurānagaraṃ sampāpuṇitvā antonagaraṃ pavisituṃ ārabhi. Athekā micchādiṭṭhikā yakkhinī acelā hutvā dve hatthe pasāretvā jivhaṃ nillāletvā dasabalassa purato aṭṭhāsi. Satthā antonagaraṃ appavisitvā tatova nikkhamitvā vihāraṃ agamāsi. Mahājano khādanīyabhojanīyañceva sakkārasammānañca ādāya vihāraṃ gantvā buddhappamukhassa bhikkhusaṅghassa dānaṃ adāsi. Satthā tassa nagarassa niggaṇhanatthāya imaṃ suttaṃ ārabhi. Tattha <hi rend="bold">visamā</hi>ti na samatalā. <hi rend="bold">Bahurajā</hi>ti vātapaharaṇakāle uddhatena rajakkhandhena pariyonaddhā viya hoti. Sesaṃ sabbattha uttānamevāti.</p>

<p rend="centre">Akkosakavaggo dutiyo.</p>

<p rend="chapter">(23) 3. Dīghacārikavaggo</p>

<p rend="title">1. Paṭhamadīghacārikasuttavaṇṇanā</p>

<p rend="bodytext" n="221"><hi rend="paranum">221</hi><hi rend="dot">.</hi> Tatiyassa <pb ed="V" n="3.0083" /><pb ed="P" n="3.0330" /> paṭhame <hi rend="bold">anavatthacārika</hi>nti avavatthitacārikaṃ. <hi rend="bold">Sutaṃ na pariyodapetī</hi>ti yampissa sutaṃ atthi, taṃ pariyodapetuṃ na sakkoti. <hi rend="bold">Sutenekaccena avisārado hotī</hi>ti thokathokena sutena vijjamānenāpi ñāṇena somanassappatto na hoti. <hi rend="bold">Samavatthacāre</hi>ti samavatthitacāre. Dutiyaṃ uttānatthameva.</p>

<p rend="title">3-4. Atinivāsasuttādivaṇṇanā</p>

<p rend="bodytext" n="223-224"><hi rend="paranum">223-224</hi><hi rend="dot">.</hi> Tatiye <hi rend="bold">bahubhaṇḍo</hi>ti bahuparikkhāro. <hi rend="bold">Bahubhesajjo</hi>ti sappinavanītādīnaṃ bahutāya bahubhesajjo. <hi rend="bold">Byatto</hi>ti byāsatto. <hi rend="bold">Saṃsaṭṭho</hi>ti pañcavidhena saṃsaggena saṃsaṭṭho hutvā. <hi rend="bold">Ananulomikenā</hi>ti sāsanassa ananucchavikena. Catutthe <hi rend="bold">vaṇṇamaccharī</hi>ti guṇamaccharī. <hi rend="bold">Dhammamaccharī</hi>ti pariyattimaccharī.</p>

<p rend="title">5-6. Kulūpakasuttādivaṇṇanā</p>

<p rend="bodytext" n="225-226"><hi rend="paranum">225-226</hi><hi rend="dot">.</hi> Pañcame <pb ed="M" n="3.0082" /><hi rend="bold">anāmantacāre āpajjatī</hi>ti ‘‘nimantito sabhatto samāno santaṃ bhikkhuṃ anāpucchā purebhattaṃ vā pacchābhattaṃ vā kulesu cārittaṃ āpajjeyyā’’ti sikkhāpade (pārā. 294) vuttaṃ āpattiṃ āpajjati. <hi rend="bold">Raho nisajjāyā</hi>tiādīnipi tesaṃ tesaṃ sikkhāpadānaṃ vasena veditabbāni. Chaṭṭhe <hi rend="bold">ativela</hi>nti atikkantapamāṇakālaṃ. Sattamaṃ uttānameva.</p>

<p rend="title">8. Ussūrabhattasuttavaṇṇanā</p>

<p rend="bodytext" n="228"><hi rend="paranum">228</hi><hi rend="dot">.</hi> Aṭṭhame <pb ed="V" n="3.0084" /><hi rend="bold">ussūrabhatte</hi>ti atidivāpacanabhatte. <hi rend="bold">Na kālena paṭipūjentī</hi>ti yāgukāle yāguṃ, khajjakakāle khajjakaṃ <pb ed="P" n="3.0331" />, bhojanakāle bhojanaṃ apacantā yuttappayuttakālassa atināmitattā na kālena paṭipūjenti, attano citteneva denti nāma. Tato tepi tesu attano gehaṃ āgatesu tatheva karonti. Kulapaveṇiyā āgatā balipaṭiggāhikā devatāpi yuttappayuttakālena lābhaṃ labhamānāyeva rakkhanti gopayanti pīḷaṃ akatvā. Akāle labhamānā pana ‘‘ime amhesu anādarā’’ti ārakkhaṃ na karonti.</p>

<p rend="bodytext">Samaṇabrāhmaṇāpi ‘‘etesaṃ gehe bhojanavelāya bhojanaṃ na hoti, ṭhitamajjhanhike dentī’’ti maṅgalāmaṅgalesu kātabbaṃ na karonti. <hi rend="bold">Vimukhā kammaṃ karontī</hi>ti ‘‘pāto kiñci na labhāma, khudāya paṭipīḷitā kammaṃ kātuṃ na sakkomā’’ti kammaṃ vissajjetvā nisīdanti. <hi rend="bold">Anojavantaṃ hotī</hi>ti akāle bhuttaṃ ojaṃ harituṃ na sakkoti. Sukkapakkho vuttavipallāsena veditabbo.</p>

<p rend="title">9. Paṭhamakaṇhasappasuttavaṇṇanā</p>

<p rend="bodytext" n="229"><hi rend="paranum">229</hi><hi rend="dot">.</hi> Navame <hi rend="bold">sabhīrū</hi>ti saniddo mahāniddaṃ niddāyati. <hi rend="bold">Sappaṭibhayo</hi>ti taṃ nissāya bhayaṃ uppajjati, tasmā sappaṭibhayo. <hi rend="bold">Mittadubbhī</hi>ti pānabhojanadāyakampi mittaṃ dubbhati hiṃsati. Mātugāmepi eseva nayo.</p>

<p rend="title">10. Dutiyakaṇhasappasuttavaṇṇanā</p>

<p rend="bodytext" n="230"><hi rend="paranum">230</hi><hi rend="dot">.</hi> Dasame <pb ed="M" n="3.0083" /><hi rend="bold">ghoraviso</hi>ti kakkhaḷaviso. <hi rend="bold">Dujjivho</hi>ti dvidhā bhinnajivho. <hi rend="bold">Ghoravisatā</hi>ti ghoravisatāya. Sesadvayepi eseva nayo.</p>

<p rend="centre">Dīghacārikavaggo tatiyo.</p>

<p rend="chapter">(24) 4. Āvāsikavaggo</p>

<p rend="title">1. Āvāsikasuttavaṇṇanā</p>

<p rend="bodytext" n="231"><hi rend="paranum">231</hi><hi rend="dot">.</hi> Catutthassa <pb ed="V" n="3.0085" /><pb ed="P" n="3.0332" /> paṭhame <hi rend="bold">na ākappasampanno</hi>ti samaṇākappena sampanno. <hi rend="bold">Abhāvanīyo hotī</hi>ti vaḍḍhanīyo na hoti. Dutiyaṃ uttānameva.</p>

<p rend="title">3. Sobhanasuttavaṇṇanā</p>

<p rend="bodytext" n="233"><hi rend="paranum">233</hi><hi rend="dot">.</hi> Tatiye <hi rend="bold">paṭibalo</hi>ti kāyabalena ca ñāṇabalena ca samannāgatattā paṭibalo.</p>

<p rend="title">4. Bahūpakārasuttavaṇṇanā</p>

<p rend="bodytext" n="234"><hi rend="paranum">234</hi><hi rend="dot">.</hi> Catutthe <hi rend="bold">khaṇḍaphulla</hi>nti patitaṭṭhānañca bhinnaṭṭhānañca. <hi rend="bold">Paṭisaṅkharotī</hi>ti paṭipākatikaṃ karoti. <hi rend="bold">Ārocetī</hi>ti idaṃ pavāritakulānaṃ vasena vuttaṃ.</p>

<p rend="title">5. Anukampasuttavaṇṇanā</p>

<p rend="bodytext" n="235"><hi rend="paranum">235</hi><hi rend="dot">.</hi> Pañcame <hi rend="bold">adhisīlesū</hi>ti pañcasu sīlesu. <hi rend="bold">Dhammadassane nivesetī</hi>ti catusaccadhammadassane patiṭṭhāpeti. <hi rend="bold">Arahaggata</hi>nti sabbasakkārānaṃ arahe ratanattayeva gataṃ, tīsu vatthūsu garucittīkāraṃ upaṭṭhapethāti attho. Chaṭṭhaṃ uttānameva.</p>

<p rend="title">7. Dutiyaavaṇṇārahasuttavaṇṇanā</p>

<p rend="bodytext" n="237"><hi rend="paranum">237</hi><hi rend="dot">.</hi> Sattame <pb ed="M" n="3.0084" /><hi rend="bold">āvāsapaligedhī</hi>ti āvāsaṃ balavagiddhivasena gilitvā viya ṭhito. Sesaṃ sabbaṃ uttānamevāti.</p>

<p rend="centre">Āvāsikavaggo catuttho.</p>

<p rend="chapter">(25) 5. Duccaritavaggo</p>

<p rend="title">1. Paṭhamaduccaritasuttavaṇṇanā</p>

<p rend="bodytext" n="241"><hi rend="paranum">241</hi><hi rend="dot">.</hi> Pañcamassa <pb ed="V" n="3.0086" /><pb ed="P" n="3.0333" /> paṭhame <hi rend="bold">duccarite sucarite</hi>ti idaṃ abhedato vuttaṃ, <hi rend="bold">kāyaduccarite</hi>tiādi kāyadvārādīnaṃ vasena bhedato. <hi rend="bold">Saddhammā</hi>ti dasakusalakammapathadhammato. <hi rend="bold">Asaddhamme</hi>ti akusalakammapathasaṅkhāte assaddhamme.</p>

<p rend="title">9. Sivathikasuttavaṇṇanā</p>

<p rend="bodytext" n="249"><hi rend="paranum">249</hi><hi rend="dot">.</hi> Navame <hi rend="bold">sivathikāyā</hi>ti susāne. <hi rend="bold">Ārodanā</hi>ti ārodanaṭṭhānaṃ. <hi rend="bold">Asucinā</hi>ti jigucchanīyena.</p>

<p rend="title">10. Puggalappasādasuttavaṇṇanā</p>

<p rend="bodytext" n="250"><hi rend="paranum">250</hi><hi rend="dot">.</hi> Dasame <hi rend="bold">puggalappasāde</hi>ti ekapuggalasmiṃ uppannappasāde. <hi rend="bold">Ante nisīdāpetī</hi>ti bhikkhūnaṃ āsanapariyante nisīdāpeti. Sesaṃ sabbattha uttānatthamevāti.</p>

<p rend="centre">Duccaritavaggo pañcamo.</p>

<p rend="centre">Pañcamapaṇṇāsakaṃ niṭṭhitaṃ.</p>

<p rend="chapter">(26) 6. Upasampadāvaggo</p>

<p rend="title">1-3. Upasampādetabbasuttādivaṇṇanā</p>

<p rend="bodytext" n="251-253"><hi rend="paranum">251-253</hi><hi rend="dot">.</hi> Chaṭṭhassa <pb ed="M" n="3.0085" /><pb ed="V" n="3.0087" /> paṭhame <hi rend="bold">upasampādetabba</hi>nti upajjhāyena hutvā upasampādetabbaṃ. Dutiye <hi rend="bold">nissayo dātabbo</hi>ti ācariyena hutvā nissayo dātabbo. Tatiye <hi rend="bold">sāmaṇero upaṭṭhāpetabbo</hi>ti upajjhāyena hutvā sāmaṇero gahetabbo. Iti imāni tīṇipi suttāni paṭhamabodhiyaṃ khīṇāsavavasena vuttāni. Catutthādīni anupadavaṇṇanāto uttānatthāneva.</p>

<p rend="chapter">1. Sammutipeyyālādivaṇṇanā</p>

<p rend="bodytext" n="272"><hi rend="paranum">272</hi><hi rend="dot">.</hi> Bhattuddesakādīnaṃ <pb ed="P" n="3.0334" /> vinicchayakathā samantapāsādikāya vinayaṭṭhakathāyaṃ (cūḷava. aṭṭha. 325) vuttanayena veditabbāti. <hi rend="bold">Sammato na pesetabbo</hi>ti pakatiyā sammato ‘‘gaccha bhattāni uddisāhī’’ti na pesetabbo.</p>

<p rend="bodytext" n="273-285"><hi rend="paranum">273-285</hi><hi rend="dot">.</hi><hi rend="bold">Sāṭiyaggāhāpako</hi>ti vassikasāṭikāya gāhāpako. <hi rend="bold">Pattaggāhāpako</hi>ti ‘‘yo ca tassā bhikkhuparisāya pattapariyanto, so tassa bhikkhuno padātabbo’’ti ettha vuttapattaggāhāpako.</p>

<p rend="bodytext" n="293-302"><hi rend="paranum">293-302</hi><hi rend="dot">.</hi><hi rend="bold">Ājīvako</hi>ti naggaparibbājako. <hi rend="bold">Nigaṇṭho</hi>ti purimabhāgappaṭicchanno. <hi rend="bold">Muṇḍasāvako</hi>ti nigaṇṭhasāvako. <hi rend="bold">Jaṭilako</hi>ti tāpaso. <hi rend="bold">Paribbājako</hi>ti channaparibbājako. <hi rend="bold">Māgaṇḍikā</hi>dayopi titthiyā eva. Etesaṃ pana sīlesu paripūrakāritāya abhāvena sukkapakkho na gahito. Sesamettha uttānamevāti.</p>

<p rend="centre">Manorathapūraṇiyā aṅguttaranikāya-aṭṭhakathāya</p>

<p rend="centre">Pañcakanipātassa saṃvaṇṇanā niṭṭhitā.</p>
</body>
<back></back>
</text>
</TEI.2>
