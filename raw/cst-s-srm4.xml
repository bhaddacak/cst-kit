<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>
<p rend="centre">Namo tassa bhagavato arahato sammāsambuddhassa</p>

<p rend="nikaya">Aṅguttaranikāye</p>

<p rend="book">Sāratthamañjūsā</p>

<p rend="book">Catukkanipāta-ṭīkā</p>

<p rend="strong">1. Paṭhamapaṇṇāsakaṃ</p>

<p rend="chapter">1. Bhaṇḍagāmavaggo</p>

<p rend="title">1-2. Anubuddhasuttādivaṇṇanā</p>

<p rend="bodytext" n="1-2"><hi rend="paranum">1-2</hi><hi rend="dot">.</hi> Catukkanipātassa <pb ed="M" n="2.0221" /><pb ed="V" n="2.0201" /> paṭhame anubodho pubbabhāgiyaṃ ñāṇaṃ, paṭivedho anubodhena abhisamayo. Tattha yasmā anubodhapubbako paṭivedho anubodhena vinā na hoti. Anubodho hi ekacco paṭivedhasambaddho, tadubhayābhāvahetukañca vaṭṭe saṃsaraṇaṃ, tasmā vuttaṃ pāḷiyaṃ ‘‘ananubodhā…pe… tumhākañcā’’ti. Paṭisandhiggahaṇavasena bhavato bhavantarūpagamanaṃ <hi rend="bold">sandhāvanaṃ,</hi> aparāparaṃ cavanūpapajjanavasena sañcaraṇaṃ <hi rend="bold">saṃsaraṇa</hi>nti āha <hi rend="bold">‘‘bhavato’’</hi>tiādi. Sandhāvitasaṃsaritapadānaṃ kammasādhanataṃ sandhāyāha <hi rend="bold">‘‘mayā ca tumhehi cā’’</hi>ti paṭhamavikappe. Dutiyavikappe pana bhāvasādhanataṃ hadaye katvā <hi rend="bold">‘‘mamañceva tumhākañcā’’</hi>ti yathārutavaseneva vuttaṃ <pb ed="V" n="2.0202" />. Dīgharajjunā baddhasakuṇaṃ viya rajjuhattho puriso desantaraṃ taṇhārajjunā baddhaṃ sattasantānaṃ abhisaṅkhāro bhavantaraṃ neti etāyāti <hi rend="bold">bhavanetti</hi>. Tenāha <hi rend="bold">‘‘bhavarajjū’’</hi>tiādī.</p>

<p rend="bodytext"><hi rend="bold">Vaṭṭadukkhassa antakaro</hi>ti sakalavaṭṭadukkhassa sakasantāne parasantāne ca vināsakaro abhāvakaro. Buddhacakkhudhammacakkhudibbacakkhumaṃsacakkhusamantacakkhusaṅkhātehi <hi rend="bold">pañcahi cakkhūhi cakkhumā</hi>. Savāsanānaṃ kilesānaṃ samucchinnattā sātisayaṃ kilesaparinibbānena <hi rend="bold">parinibbuto</hi>. Dutiyaṃ uttānameva.</p>

<p rend="centre">Anubuddhasuttādivaṇṇanā niṭṭhitā.</p>

<p rend="title">3-4. Paṭhamakhatasuttādivaṇṇanā</p>

<p rend="bodytext" n="3-4"><hi rend="paranum">3-4</hi><hi rend="dot">.</hi> Tatiye <pb ed="M" n="2.0222" /><hi rend="bold">kali</hi>nti aparādhaṃ. <hi rend="bold">Vicinātī</hi>ti ācinoti pasavati. <hi rend="bold">Tena ca kalinā sukhaṃ na paṭilabhatī</hi>ti tena aparādhena sukhaṃ na vindati. Nindiyappasaṃsāya hi pasaṃsiyanindāya ca samakova vipāko. <hi rend="bold">Pasaṃsiyanindā</hi>ti ca sampannaguṇaparidhaṃsanavasena pavattiyā mahāsāvajjatāya kaṭukataravipākā. Nindiyappasaṃsā pana kathaṃ tāya samavipākāti ce? Tasmiṃ avijjamānaguṇasamāropanena attano paresañca micchāpaṭipattihetubhāvato pasaṃsiyena tassa sabbhāvakaraṇato ca. Lokepi hi asūraṃ sūrena samaṃ karonto gārayho hoti, pageva duppaṭipannaṃ suppaṭipannena samaṃ karontoti. <hi rend="bold">Sakena dhanenā</hi>ti attano sāpateyyena. <hi rend="bold">Appamattakova kalī</hi>ti diṭṭhadhammikattā sappaṭikārattā ca appamattako aparādho. <hi rend="bold">Ayaṃ…pe… mahantataro kali</hi> katūpacitattā samparāyikattā appaṭikārattā ca.</p>

<p rend="bodytext"><hi rend="bold">Nirabbudo</hi>ti gaṇanāviseso esoti āha <hi rend="bold">‘‘nirabbudagaṇanāyā’’</hi>ti, satasahassaṃ nirabbudāti attho. Nirabbudaparimāṇaṃ pana vassagaṇanāya evaṃ veditabbaṃ. Yatheva hi sataṃ satasahassānaṃ koṭi hoti, evaṃ sataṃ satasahassānaṃ koṭiyo pakoṭi nāma hoti, sataṃ satasahassānaṃ pakoṭiyo koṭipakoṭi, sataṃ satasahassakoṭipakoṭiyo nahutaṃ, sataṃ satasahassanahutāni ninnahutaṃ, sataṃ satasahassaninnahutāni ekaṃ abbudaṃ, tato vīsatiguṇitaṃ nirabbudaṃ. <hi rend="bold">Yaṃ ariye garahanto nirayaṃ upapajjatī</hi>ti ariye garahanto yaṃ nirabbudasaṅkhātaṃ nirayaṃ upapajjati, nirabbudoti ca pāṭiyekko nirayo natthi, avīcimhiyeva pana nirabbudagaṇanāya paccitabbaṭṭhānassetaṃ nāmaṃ. Catutthaṃ uttānameva.</p>

<p rend="centre">Paṭhamakhatasuttādivaṇṇanā niṭṭhitā.</p>

<p rend="title">5. Anusotasuttavaṇṇanā</p>

<p rend="bodytext" n="5"><hi rend="paranum">5</hi><hi rend="dot">.</hi> Pañcame <pb ed="V" n="2.0203" /><hi rend="bold">anusotaṃ gacchatī</hi>ti saṃsārasotassa anukūlabhāvena gacchati. <hi rend="bold">Paccanīkapaṭipattiyā</hi>ti saṃsārasotassa paṭikūlavasena pavattanibbidānupassanādipaṭipattiyā <pb ed="M" n="2.0223" />. <hi rend="bold">Ṭhitasabhāvo</hi>ti acalappasādādisamannāgamena ṭhitasabhāvo. Anāgāmī hi assaddhiyehi kāmarāgabyāpādehi akampaniyacittatāya tamhā lokā anāvattidhammatāya ca ṭhitasabhāvo nāma. <hi rend="bold">Oghaṃ taritvā</hi>ti kāmoghādicatubbidhaṃ oghaṃ atikkamitvā. <hi rend="bold">Paratīraṃ gato</hi>ti nibbānapāraṃ gato. <hi rend="bold">Brāhmaṇo</hi>ti bāhitapāpatāya brāhmaṇoti saṅkhaṃ gato khīṇāsavo. Tenāha <hi rend="bold">‘‘seṭṭho niddoso’’</hi>ti. <hi rend="bold">Pañcaverakamma</hi>nti pāṇātipātādipañcaduccaritaṃ. <hi rend="bold">Sahāpi dukkhena sahāpi domanassenā</hi>ti kilesapariyuṭṭhāne sati uppannena dukkhadomanassena saddhimpi. <hi rend="bold">Paripuṇṇa</hi>nti tissannaṃ sikkhānaṃ ekāyapi anūnaṃ. <hi rend="bold">Parisuddha</hi>nti nirupakkilesaṃ. <hi rend="bold">Brahmacariya</hi>nti seṭṭhacariyaṃ. Iminā vārena sotāpannasakadāgāmino kathitā. Kiṃ pana te rudantā brahmacariyaṃ carantīti? Āma, kilesarodanena rodantā caranti nāma, sīlasampanno puthujjanabhikkhu ettheva saṅgahito.</p>

<p rend="bodytext"><hi rend="bold">Cetovimutti</hi>nti phalasamādhiṃ. <hi rend="bold">Paññāvimutti</hi>nti phalañāṇaṃ. <hi rend="bold">Chahākārehi pāragato</hi>ti abhiññāpāragū, pariññāpāragū, bhāvanāpāragū, pahānapāragū, sacchikiriyāpāragū, samāpattipāragūti evaṃ chahi ākārehi sabbadhammānaṃ pāraṃ pariyosānaṃ gato. Sesamettha suviññeyyameva.</p>

<p rend="centre">Anusotasuttavaṇṇanā niṭṭhitā.</p>

<p rend="title">6. Appassutasuttavaṇṇanā</p>

<p rend="bodytext" n="6"><hi rend="paranum">6</hi><hi rend="dot">.</hi> Chaṭṭhe <hi rend="bold">appakaṃ sutaṃ hotī</hi>ti navaṅgasatthusāsane kiñcideva sutaṃ hoti. Tadeva navaṅgasatthusāsanaṃ dassetuṃ <hi rend="bold">‘‘suttaṃ geyya’’</hi>ntiādi vuttaṃ. Tattha suttādīni vibhajitvā dassento <hi rend="bold">‘‘ubhatovibhaṅganiddesakkhandhakaparivārā’’</hi>tiādimāha. Kathaṃ panāyaṃ vibhāgo yujjeyya. Sagāthakañhi suttaṃ geyyaṃ, niggāthakaṃ suttaṃ veyyākaraṇaṃ. Tadubhayavinimuttañca suttaṃ udānādivisesasaññārahitaṃ natthi, yaṃ suttaṅgaṃ siyā. <hi rend="bold">Maṅgalasuttā</hi>dīnañca (khu. pā. 5.1 ādayo; su. ni. 261 ādayo) suttaṅgasaṅgaho na siyā gāthābhāvato dhammapadādīnaṃ viya <pb ed="M" n="2.0224" />. Geyyaṅgasaṅgaho vā siyā sagāthakattā sagāthāvaggassa viya. Tathā ubhatovibhaṅgādīsu sagāthakappadesānanti? Vuccate –</p>

<p rend="gatha1">‘‘Suttanti <pb ed="V" n="2.0204" /> sāmaññavidhi, visesavidhayo pare;</p>

<p rend="gathalast">Sanimittā niruḷhattā, sahatāññena nāññato’’. (netti. aṭṭha. saṅgahavāravaṇṇanā; dī. ni. ṭī. 1.paṭhamamahāsaṅgītikathāvaṇṇanā; sārattha. ṭī. 1.paṭhamamahāsaṅgītikathāvaṇṇanā)</p>

<p rend="bodytext">Sabbassapi hi buddhavacanassa suttanti ayaṃ <hi rend="bold">sāmaññavidhi</hi>. Tenevāha āyasmā mahākaccāno <hi rend="bold">nettiyaṃ</hi> (netti. saṅgahavāro) ‘‘navavidhasuttantapariyeṭṭhī’’ti. Ettakaṃ tassa bhagavato suttāgataṃ suttapariyāpannaṃ (pāci. 655, 1242) sakavāde pañca suttasatānīti (dha. sa. aṭṭha. nidānakathā; kathā. aṭṭha. nidānakathā) evamādi ca etassa atthassa sādhakaṃ. <hi rend="bold">Visesavidhayo pare sanimittā</hi> tadekadesesu geyyādayo visesavidhayo tena tena nimittena patiṭṭhitā. Tathā hi geyyassa sagāthakattaṃ tabbhāvanimittaṃ. Lokepi hi sasilokaṃ sagāthakaṃ vā cuṇṇiyaganthaṃ ‘‘geyya’’nti vadanti. Gāthāvirahe pana sati pucchaṃ katvā vissajjanabhāvo veyyākaraṇassa tabbhāvanimittaṃ. Pucchāvissajjanañhi ‘‘byākaraṇa’’nti vuccati. Byākaraṇameva veyyākaraṇaṃ. Evaṃ sante sagāthakādīnampi pucchaṃ katvā vissajjanavasena pavattānaṃ veyyākaraṇabhāvo āpajjatīti? Nāpajjati geyyādisaññānaṃ anokāsabhāvato, ‘‘gāthāvirahe satī’’ti visesitattā ca. Tathā hi dhammapadādīsu kevalaṃ gāthābandhesu sagāthakattepi somanassañāṇamayikagāthāyuttesu ‘‘vuttaṃ heta’’ntiādīvacanasambandhesu abbhutadhammappaṭisaṃyuttesu ca suttavisesesu yathākkamaṃ gāthāudānaitivuttakaabbhutadhammasaññā patiṭṭhitā, tathā satipi gāthābandhabhāve bhagavato atītāsu jātīsu cariyānubhāvappakāsakesu jātakasaññā, satipi pañhavissajjanabhāve sagāthakatte ca kesuci suttantesu vedassa labhāpanato vedallasaññā patiṭṭhitāti evaṃ tena tena sagāthakattādinā nimittena tesu tesu suttavisesesu geyyādisaññā patiṭṭhitāti visesavidhayo suttaṅgato pare geyyādayo. Yaṃ panettha geyyaṅgādinimittarahitaṃ, taṃ suttaṅgaṃ visesasaññāparihārena sāmaññasaññāya pavattanato. Nanu ca sagāthakaṃ suttaṃ geyyaṃ, niggāthakaṃ suttaṃ <pb ed="M" n="2.0225" /> veyyākaraṇanti suttaṅgaṃ na sambhavatīti codanā tadavatthāvāti? Na tadavatthā sodhitattā. Sodhitañhi pubbe ‘‘gāthāvirahe sati pucchāvissajjanabhāvo veyyākaraṇassa tabbhāvanimitta’’nti.</p>

<p rend="bodytext">Yañca vuttaṃ – ‘‘gāthābhāvato maṅgalasuttādīnaṃ suttaṅgasaṅgaho na siyā’’ti, taṃ <hi rend="bold">na, niruḷhattā</hi>. Niruḷho hi maṅgalasuttādīnaṃ suttabhāvo. Na hi tāni dhammapadabuddhavaṃsādayo viya gāthābhāvena paññātāni, atha kho suttabhāveneva, teneva hi aṭṭhakathāyaṃ ‘‘suttanāmaka’’nti nāmaggahaṇaṃ <pb ed="V" n="2.0205" /> kataṃ. Yaṃ pana vuttaṃ ‘‘sagāthakattā geyyaṅgasaṅgaho siyā’’ti, tadapi natthi, yasmā <hi rend="bold">sahatāññena</hi>. Saha gāthāhīti hi sagāthakaṃ. Sahabhāvo nāma atthato aññena hoti, na ca maṅgalasuttādīsu gāthāvinimutto koci suttappadeso atthi, yo ‘‘saha gāthāhī’’ti vucceyya, na ca samudāyo nāma koci atthi. Yadapi vuttaṃ – ‘‘ubhatovibhaṅgādīsu sagāthakappadesānaṃ geyyaṅgasaṅgaho siyā’’ti, tadapi na, aññato. Aññā eva hi tā gāthā jātakādipariyāpannattā. Ato na tāhi ubhatovibhaṅgādīnaṃ geyyaṅgabhāvoti. Evaṃ suttādīnaṃ aṅgānaṃ aññamaññaṃ saṅkarābhāvo veditabbo. Ayamettha saṅkhepo, vitthāro pana samantapāsādikāya vinayasaṃvaṇṇanāya <hi rend="bold">sāratthadīpaniyā</hi> (sārattha. ṭī. 1.paṭhamamahāsaṅgītikathāvaṇṇanā) amhehi pakāsito, icchantehi tatoyeva gahetabbo.</p>

<p rend="bodytext"><hi rend="bold">Na atthamaññāya dhammamaññāya dhammānudhammappaṭipanno hotī</hi>ti aṭṭhakathāñca pāḷiñca jānitvā lokuttaradhammassa anurūpadhammaṃ pubbabhāgappaṭipadaṃ paṭipanno na hotīti evamettha sambandho veditabbo. Tenevāha <hi rend="bold">‘‘na atthamaññāya dhammamaññāyāti aṭṭhakathañca pāḷiñca jānitvā…pe… na paṭipanno hotī’’</hi>ti.</p>

<p rend="centre">Appassutasuttavaṇṇanā niṭṭhitā.</p>

<p rend="title">7. Sobhanasuttavaṇṇanā</p>

<p rend="bodytext" n="7"><hi rend="paranum">7</hi><hi rend="dot">.</hi> Sattame <hi rend="bold">paññāveyyattiyenā</hi>ti saccasampaṭivedhādipaññāveyyattiyena. <hi rend="bold">Vinayaṃ upetā</hi>ti tadaṅgādivasena kilesānaṃ vinayaṃ upetā. <hi rend="bold">Vesārajjenā</hi>ti <pb ed="M" n="2.0226" /> sārajjakarānaṃ diṭṭhivicikicchādipāpadhammānaṃ vigamanato vesārajjena, sārajjarahitenāti attho. Tepiṭakavasena bahu sutaṃ etesanti <hi rend="bold">bahussutā</hi>. Tameva pariyattidhammaṃ dhārenti suvaṇṇabhājane pakkhittasīhavasaṃ viya vinassantaṃ akatvā suppaguṇasuppavattibhāvena hadaye ṭhapentīti <hi rend="bold">dhammadharā</hi>. Edisā ca attanā sutassa dhammassa ādhārabhūtā nāma hontīti āha <hi rend="bold">‘‘sutadhammānaṃ ādhārabhūtā’’</hi>ti.</p>

<p rend="centre">Sobhanasuttavaṇṇanā niṭṭhitā.</p>

<p rend="title">8. Vesārajjasuttavaṇṇanā</p>

<p rend="bodytext" n="8"><hi rend="paranum">8</hi><hi rend="dot">.</hi> Aṭṭhame <pb ed="V" n="2.0206" /> byāmohavasena saraṇapariyesanaṃ sārajjanaṃ sārado, byāmohabhayaṃ. Vigato sārado etassāti visārado, tassa bhāvo <hi rend="bold">vesārajjaṃ</hi>. Taṃ pana ñāṇasampadaṃ, pahānasampadaṃ, desanāvisesasampadaṃ khemañca nissāya pavattaṃ catubbidhapaccavekkhaṇañāṇaṃ. Tenāha <hi rend="bold">‘‘catūsu ṭhānesū’’</hi>tiādi. Usabhassa idanti <hi rend="bold">āsabhaṃ,</hi> seṭṭhaṭṭhānaṃ. Sabbaññutapaṭijānanavasena abhimukhaṃ gacchanti, aṭṭha vā parisā upasaṅkamantīti <hi rend="bold">āsabhā,</hi> pubbabuddhā. <hi rend="bold">Idaṃ panā</hi>ti buddhānaṃ ṭhānaṃ sabbaññutameva vadati. <hi rend="bold">Tiṭṭhamānovā</hi>ti avadantopi tiṭṭhamānova paṭijānāti nāmāti attho. <hi rend="bold">Upagacchatī</hi>ti anujānāti.</p>

<p rend="bodytext"><hi rend="bold">Aṭṭhasu parisāsū</hi>ti ‘‘abhijānāmi kho panāhaṃ, sāriputta, anekasataṃ khattiyaparisaṃ upasaṅkamitā…pe… brāhmaṇaparisaṃ gahapatiparisaṃ, samaṇaparisaṃ, cātumahārājikaparisaṃ, tāvatiṃsaparisaṃ, māraparisaṃ, brahmaparisaṃ upasaṅkamitā, tatrapi mayā sannisinnapubbañceva sallapitapubbañca sākacchā ca samāpajjitapubbā. Tatra vata maṃ ‘bhayaṃ vā sārajjaṃ vā okkamissatī’ti nimittametaṃ, sāriputta, na samanupassāmī’’ti (ma. ni. 1.151) evaṃ vuttaparisāsu. <hi rend="bold">Abhītanādaṃ nadatī</hi>ti parato dassitañāṇayogena visārado ahanti abhītanādaṃ nadati. <hi rend="bold">Sīhanādasuttenā</hi>ti khandhavagge āgatena sīhanādasuttena.</p>

<p rend="bodytext">‘‘Devamanussānaṃ catucakkaṃ vattatī’’ti (a. ni. 4.31) suttasesena sappurisūpanissayādiphalasampattipavatti vuttā, purimasappurisūpanissayādiupanissayā pacchimasappurisūpanissayādisampattipavatti <pb ed="M" n="2.0227" /> vā vuttā. Ādi-saddena tattha ca cakkasaddassa gahaṇaṃ veditabbaṃ. Vicakkasaṇṭhānā asani eva <hi rend="bold">asanivicakkaṃ. Uracakkādīsū</hi>ti <hi rend="bold">ādi</hi>-saddena āṇāsamūhādīsupi cakkasaddassa pavatti veditabbā. ‘‘Saṅghabhedaṃ karissāma cakkabheda’’ntiādīsu (pārā. 409; cūḷava. 343) hi āṇā ‘‘cakka’’nti vuttā. ‘‘Devacakkaṃ asuracakka’’ntiādīsu samūhoti.</p>

<p rend="bodytext">Paṭivedhaniṭṭhattā arahattamaggañāṇaṃ paṭivedhoti <hi rend="bold">‘‘phalakkhaṇe uppannaṃ nāmā’’</hi>ti vuttaṃ. Tena paṭiladdhassapi desanāñāṇassa kiccanipphatti parassa bujjhanamattena hotīti <hi rend="bold">‘‘aññāsikoṇḍaññassa sotāpatti…pe… phalakkhaṇe pavattaṃ nāmā’’</hi>ti vuttaṃ. Tato paraṃ pana yāva parinibbānā desanāñāṇappavatti tasseva pavattitassa dhammacakkassa ṭhānanti veditabbaṃ.</p>

<p rend="bodytext"><hi rend="bold">Dassitadhammesū</hi>ti <pb ed="V" n="2.0207" /> vuttadhammesu. Vacanamattameva hi tesaṃ, na pana dassanaṃ tādisasseva dhammassa abhāvato. Bhagavato eva vā ‘‘ime dhammā anabhisambuddho’’ti parassa vacanavasena <hi rend="bold">dassitadhammesu</hi>. ‘‘Dhammapaṭisambhidā’’tiādīsu (vibha. 718-721) viya <hi rend="bold">dhamma</hi>-saddo hetupariyāyoti āha <hi rend="bold">‘‘sahadhammenāti sahetunā’’</hi>ti. <hi rend="bold">Hetū</hi>ti ca upapattisādhanahetu veditabbo, na kārako, sampāpako vā. <hi rend="bold">Nimitta</hi>nti codanāya kāraṇaṃ. Tattha codako codanaṃ karotīti <hi rend="bold">kāraṇaṃ,</hi> dhammo codanaṃ karoti etenāti <hi rend="bold">kāraṇaṃ</hi>. Tenāha <hi rend="bold">‘‘puggalopī’’</hi>tiādi. <hi rend="bold">Khema</hi>nti kenaci appaṭibāhiyabhāvena anupaddutaṃ.</p>

<p rend="bodytext">Antarāyo etesaṃ atthi, antarāye vā niyuttāti <hi rend="bold">antarāyikā</hi>. Evaṃbhūtā pana te yasmā antarāyakarā nāma honti, tasmā āha <hi rend="bold">‘‘antarāyaṃ karontīti antarāyikā’’</hi>ti. Asañcicca vītikkame nātisāvajjāti katvā vuttaṃ <hi rend="bold">‘‘sañcicca vītikkantā’’</hi>ti. <hi rend="bold">Satta āpattikkhandhā</hi>tiādi nidassanamattaṃ itaresampi catunnaṃ ‘‘antarāyikā’’ti vuttadhammānaṃ tabbhāve byabhicārābhāvato. <hi rend="bold">Idha pana methunadhammo adhippeto</hi>ti idaṃ aṭṭhuppattivasena vuttaṃ ariṭṭhasikkhāpadaṃ (pāci. 417) viya. Yasmā taṃkhaṇampi kāmānaṃ ādīnavaṃ disvā virato hoti ce, visesaṃ adhigacchati, na kāmesu āsatto, tasmā vuttaṃ <hi rend="bold">‘‘methuna…pe…antarāyo hotī’’</hi>ti. Tattha <hi rend="bold">yassa kassacī</hi>ti na kevalaṃ pabbajitasseva, atha kho <pb ed="M" n="2.0228" /> yassa kassaci. Tathā hi vuttaṃ ‘‘methunamanuyuttassa, mussatevāpi sāsana’’nti (su. ni. 820).</p>

<p rend="bodytext"><hi rend="bold">Tasmiṃ aniyyānikadhamme</hi>ti tasmiṃ parehi parikappitaaniyyānikadhammanimittaṃ. Nimittatthe hi idaṃ kammasaṃyoge bhummaṃ.</p>

<p rend="bodytext"><hi rend="bold">Upanibaddhā</hi>ti viracitā. Tenāha <hi rend="bold">‘‘abhisaṅkhatā’’</hi>ti. <hi rend="bold">Puthubhāva</hi>nti bahubhāvaṃ. <hi rend="bold">Puthūhi vā sitā</hi>ti bahūhi samaṇabrāhmaṇehi sitā upanibaddhā.</p>

<p rend="centre">Vesārajjasuttavaṇṇanā niṭṭhitā.</p>

<p rend="title">9. Taṇhuppādasuttavaṇṇanā</p>

<p rend="bodytext" n="9"><hi rend="paranum">9</hi><hi rend="dot">.</hi> Navame bhavati etena ārogyanti <hi rend="bold">bhavo,</hi> gilānapaccayo. Parivuddho bhavo <hi rend="bold">abhavo</hi>. Vuddhiattho hi ayamakāro yathā ‘‘saṃvarāsaṃvaro, phalāphala’’nti ca. <hi rend="bold">Sappinavanītādīnī</hi>ti <hi rend="bold">ādi</hi>-saddena <pb ed="V" n="2.0208" /> telamadhuphāṇitādīnaṃ gahaṇaṃ. Sappinavanītādiggahaṇañcettha nidassanamattaṃ, sabbassapi gilānapaccayassa saṅgaho daṭṭhabbo. <hi rend="bold">Bhavābhavo</hi>ti vā khuddako ceva mahanto ca upapattibhavo veditabbo. Tenevāha <hi rend="bold">‘‘sampattibhavesū’’</hi>tiādi. <hi rend="bold">Bhavo</hi>ti vā sampatti, <hi rend="bold">abhavo</hi>ti vipatti. <hi rend="bold">Bhavo</hi>ti vuddhi, <hi rend="bold">abhavo</hi>ti hāni. Taṃnimittañca taṇhā uppajjatīti vuttaṃ <hi rend="bold">‘‘bhavābhavahetu vā’’</hi>ti.</p>

<p rend="bodytext"><hi rend="bold">Taṇhādutiyo</hi>ti taṇhāsahāyo. Taṇhā hi nirudakakantāre marīcikāya udakasaññā viya pipāsābhibhūtaṃ tasitaṃ sattaṃ assāsadassanavasena sahāyakiccaṃ karontī bhavādīsu anibbinnaṃ katvā paribbhamāpeti. Tathā hi taṃ papātakaṃ acintetvā madhuggaṇhanakaluddakā viya anekādīnavākulesu bhavesu ānisaṃsameva dassentī anatthajāle sā paribbhamāpeti, tasmā taṇhā ‘‘purisassa dutiyā’’ti vuttā. Nanu ca aññepi kilesādayo bhavanibbattipaccayāti? Saccametaṃ, na pana tathā visesapaccayo, yathā taṇhā. Tathā hi sā kusalehi vinā <pb ed="M" n="2.0229" /> akusalehi, kāmāvacarādikusalehi ca vinā rūpāvacarādikusalehi bhavanibbattiyā visesapaccayo. Yato samudayasaccanti vuccatīti. <hi rend="bold">Itthabhāvaññathābhāva</hi>nti itthabhāvo ca aññathābhāvo ca itthabhāvaññathābhāvo, so etassa atthīti itthabhāvaññathābhāvo, saṃsāro, taṃ itthabhāvaññathābhāvaṃ. Tattha <hi rend="bold">itthabhāvo</hi> manussattaṃ, <hi rend="bold">aññathābhāvo</hi> tato avasiṭṭhasattāvāsā. <hi rend="bold">Itthabhāvo</hi> vā tesaṃ tesaṃ sattānaṃ paccuppanno attabhāvo, <hi rend="bold">aññathābhāvo</hi> anāgatattabhāvo. Evarūpo vā aññopi attabhāvo <hi rend="bold">itthabhāvo,</hi> na evarūpo <hi rend="bold">aññathābhāvo</hi>. Tenevāha <hi rend="bold">‘‘itthabhāvaññathābhāvanti ettha itthabhāvo nāma ayaṃ attabhāvo’’</hi>tiādi. Saṃsaraṇaṃ <hi rend="bold">saṃsāro</hi>.</p>

<p rend="gatha1">‘‘Khandhānañca paṭipāṭi, dhātuāyatanāna ca;</p>

<p rend="gathalast">Abbocchinnaṃ vattamānā, saṃsāroti pavuccati’’. (visuddhi. 2.619; dī. ni. aṭṭha. 2.95 apasādanāvaṇṇanā; saṃ. ni. aṭṭha. 2.2.60; a. ni. aṭṭha. 2.4.199; dha. sa. aṭṭha. nidānakathā; vibha. aṭṭha. 226 saṅkhārapadaniddeso; su. ni. aṭṭha. 2.523; udā. aṭṭha. 39; itivu. aṭṭha. 14);</p>

<p rend="bodytext">Tenāha <hi rend="bold">‘‘khandhadhātuāyatanānaṃ paṭipāṭi’’</hi>nti, khandhadhātuāyatanānaṃ hetuphalabhāvena aparāparappavattinti attho.</p>

<p rend="bodytext"><hi rend="bold">Evamādīnavaṃ</hi><pb ed="V" n="2.0209" /><hi rend="bold">ñatvā</hi>ti ettha etamādīnavaṃ ñatvātipi paṭhanti, etaṃ sakalavaṭṭadukkhassa sambhavaṃ samudayaṃ taṇhaṃ ādīnavaṃ ñatvāti attho. Atha vā <hi rend="bold">evamādīnavaṃ ñatvā</hi>ti etaṃ yathāvuttaṃ saṃsārānativattanaādīnavaṃ dosaṃ ñatvā. <hi rend="bold">Niggahaṇo</hi>ti caturūpādānasaṅkhātassa sabbassa gahaṇassa paṭinissajjanena niggahaṇo, khandhaparinibbānena saṅkhārappavattito apagaccheyyāti evaṃ vā ettha attho daṭṭhabbo.</p>

<p rend="centre">Taṇhuppādasuttavaṇṇanā niṭṭhitā.</p>

<p rend="title">10. Yogasuttavaṇṇanā</p>

<p rend="bodytext" n="10"><hi rend="paranum">10</hi><hi rend="dot">.</hi> Dasame <hi rend="bold">yojentī</hi>ti kammaṃ vipākena bhavādiṃ, bhavantarādīhi dukkhena sattaṃ yojenti ghaṭentīti <hi rend="bold">yogā</hi>. Kāmanaṭṭhena kāmo ca so yathāvuttenatthena yogo cāti <hi rend="bold">kāmayogo. Bhavayogo</hi> nāma bhavarāgoti dassetuṃ <hi rend="bold">‘‘rūpārūpabhavesū’’</hi>tiādi vuttaṃ. Tattha paṭhamo <pb ed="M" n="2.0230" /> upapattibhavesu rāgo, dutiyo kammabhavesu, tatiyo bhavadiṭṭhisahagato yathā rajjanaṭṭhena rāgo, evaṃ yujjanaṭṭhena yogoti vutto. <hi rend="bold">Catūsu saccesu aññāṇa</hi>nti idaṃ suttantanayaṃ nissāya vuttaṃ. Suttantasaṃvaṇṇanā hesāti, tadantogadhattā vā pubbantādīnaṃ.</p>

<p rend="bodytext"><hi rend="bold">Samudaya</hi>nti dve samudayā khaṇikasamudayo paccayasamudayo ca. Uppādakkhaṇo khaṇikasamudayo, paccayova paccayasamudayo. Samudayate samudayanaṃ samudayo, samudeti etasmāti samudayoti evaṃ ubhinnaṃ samudayānaṃ saddatthatopi bhedo veditabbo. Paccayasamudayaṃ pajānantopi bhikkhu khaṇikasamudayaṃ pajānāti, khaṇikasamudayaṃ pajānantopi paccayasamudayaṃ pajānāti. Paccayato hi saṅkhārānaṃ udayaṃ passato khaṇato ca nesaṃ udayadassanaṃ sukhaṃ hoti, khaṇato ca nesaṃ udayaṃ passato pageva paccayānaṃ suggahitattā paccayato dassanaṃ sukhena ijjhati. Idha pana khaṇikasamudayaṃ dassento āha <hi rend="bold">‘‘samudayanti uppatti’’</hi>nti.</p>

<p rend="bodytext">Atthaṅgamopi duvidho accantatthaṅgamo, bhedatthaṅgamoti. Accantatthaṅgamo appavattinirodho, nibbānanti keci. Bhedatthaṅgamo khaṇikanirodho. Tadubhayaṃ pubbabhāge uggahaparipucchādivasena passato aññataradassanena itaradassanampi siddhameva hoti. Pubbabhāgeyeva ārammaṇavasena khayato vayato sammasanādikāle bhedatthaṅgamaṃ passanto byatirekavasena anussavādito accantatthaṅgamaṃ passati, maggakkhaṇe pana ārammaṇato accantatthaṅgamaṃ passanto asammohato itarampi passati. Idha pana bhedatthaṅgamaṃ dassento āha <hi rend="bold">‘‘atthaṅgamanti bheda’’</hi>nti. Kāmānaṃ uppattibhedaggahaṇeneva <pb ed="V" n="2.0210" /> cettha yathā kāmānaṃ paṭiccasamuppannatā vibhāvitā, evaṃ kāmavatthunopīti ubhayesampi aniccatā dukkhatā anattatā ca vibhāvitāti daṭṭhabbaṃ. <hi rend="bold">Madhurabhāva</hi>nti iminā kāmasannissitaṃ sukhaṃ somanassaṃ dasseti. ‘‘Yaṃ kho, bhikkhave, ime pañca kāmaguṇe paṭicca uppajjati sukhaṃ somanassaṃ, ayaṃ kāmānaṃ assādo’’ti (ma. ni. 1.166) hi vuttaṃ. <hi rend="bold">Amadhurabhāva</hi>nti iminā pana kāmahetukaṃ dukkhaṃ domanassaṃ dasseti.</p>

<p rend="bodytext"><hi rend="bold">Phassāyatanāna</hi>nti chadvārikassa phassassa kāraṇabhūtānaṃ cakkhādiāyatanānaṃ. Tenāha <hi rend="bold">‘‘cakkhādīnaṃ cakkhusamphassādikāraṇāna’’</hi>nti. Punabbhavakaraṇaṃ <pb ed="M" n="2.0231" /> punobhavo uttarapadalopena, mano-saddassa viya ca purimapadassa okārantatā daṭṭhabbā. Punobhavo sīlametesanti <hi rend="bold">ponobhavikā</hi>. Atha vā sīlatthena ikasaddena gamitatthattā kiriyāvācakasaddassa adassanaṃ daṭṭhabbaṃ yathā apūpabhakkhanasīlo āpūpiko. Atha vā punabbhavaṃ denti, punabbhavāya saṃvattanti, punappunabbhave nibbattentīti <hi rend="bold">ponobhavikā</hi>. ‘‘Taddhitā’’ti hi bahuvacananiddesā vicittattā vā taddhitānaṃ abhidhānalakkhaṇattā vā ‘‘punabbhavaṃ dentī’’tiādīsupi atthesu ponobhavikasaddasiddhi daṭṭhabbā.</p>

<p rend="bodytext">Visaṃyojenti paṭipannaṃ puggalaṃ kāmayogādito viyojentīti <hi rend="bold">visaṃyogā,</hi> asubhajjhānādīni visaṃyojanakāraṇāni. Tenāha <hi rend="bold">‘‘visaṃyogāti visaṃyojanakāraṇānī’’</hi>tiādi.</p>

<p rend="centre">Yogasuttavaṇṇanā niṭṭhitā.</p>

<p rend="centre">Bhaṇḍagāmavaggavaṇṇanā niṭṭhitā.</p>

<p rend="chapter">2. Caravaggo</p>

<p rend="title">1. Carasuttavaṇṇanā</p>

<p rend="bodytext" n="11"><hi rend="paranum">11</hi><hi rend="dot">.</hi> Dutiyassa paṭhame <hi rend="bold">carato</hi>ti gacchantassa, caṅkamantassa vā. <hi rend="bold">Uppajjati kāmavitakko vā</hi>ti vatthukāmesu avītarāgatāya tādise paccaye kāmapaṭisaṃyutto vā vitakko uppajjati ce <pb ed="V" n="2.0211" />, yadi uppajjati. <hi rend="bold">Byāpādavitakko vā vihiṃsāvitakko vā</hi>ti āghātavinaye visesena cittassa adamitattā āghātanimitte byāpādapaṭisaṃyutto vā vitakko, leḍḍudaṇḍādīti parahiṃsanavasena vihiṃsāpaṭisaṃyutto vā vitakko uppajjati ceti sambandho. <hi rend="bold">Taṃ ce bhikkhu adhivāsetī</hi>ti taṃ yathāvuttaṃ kāmavitakkādiṃ yathāpaccayaṃ attano citte uppannaṃ ‘‘itipāyaṃ vitakko pāpako, itipi akusalo, itipi sāvajjo, so ca kho attabyābādhāya saṃvattatī’’tiādinā nayena paccavekkhaṇāya abhāvato adhivāseti attano cittaṃ āropetvā vāseti. Adhivāsentoyeva ca <hi rend="bold">nappajahati</hi> tadaṅgādippahānavasena na paṭinissajjati. Tato eva ca <pb ed="M" n="2.0232" /><hi rend="bold">na vinodeti</hi> attano cittasantānato na nudati na nīharati. Tathā avinodanato <hi rend="bold">na byantīkaroti</hi> na vigatantaṃ karoti. Ātāpī pahitatto yathā tesaṃ antopi nāvasissati antamaso bhaṅgamattampi, evaṃ karoti, ayaṃ pana tathā na karotīti attho. Tathābhūto pana <hi rend="bold">na anabhāvaṃ gameti</hi> anu anu abhāvaṃ na gameti. Na pajahati ce, na vinodeti ceti itiādinā ce-saddaṃ yojetvā attho veditabbo.</p>

<p rend="bodytext"><hi rend="bold">Evaṃbhūto</hi>ti evaṃ kāmavitakkādīhi pāpavitakkehi samaṅgibhūto. <hi rend="bold">Anātāpī</hi>ti kilesānaṃ ātāpayikassa vīriyassa abhāvena anātāpī. Pāputrāsalakkhaṇassa ottappassa abhāvena <hi rend="bold">anottāpī. Satataṃ samitaṃ</hi> sabbakālaṃ nirantaraṃ. <hi rend="bold">Kusīto hīnavīriyo</hi>ti kusalehi dhammehi parihāpayitvā akusalapakkhe kucchitaṃ sīdanato kosajjasamannāgamena ca kusīto, sammappadhānavīriyābhāvena hīnavīriyo vīriyavirahitoti <hi rend="bold">vuccati</hi> kathīyati. <hi rend="bold">Ṭhitassā</hi>ti gamanaṃ upacchinditvā tiṭṭhato. Sayanairiyāpathassa visesato kosajjapakkhikattā yathā taṃsamaṅgino bhāvitattā sambhavanti, taṃ dassetuṃ <hi rend="bold">‘‘jāgarassā’’</hi>ti vuttaṃ.</p>

<p rend="bodytext">Sukkapakkhe <hi rend="bold">tañce bhikkhu nādhivāsetī</hi>ti āraddhavīriyassapi viharato anādimati saṃsāre cirakālabhāvitattā tathārūpapaccayasamāyoge satisammosena vā kāmavitakkādi uppajjati ce, taṃ bhikkhu attano cittaṃ āropetvā na vāseti, abbhantare na vāsetīti attho. Anadhivāsento kiṃ karoti? <hi rend="bold">Pajahati</hi> chaḍḍeti. Kiṃ kacavaraṃ viya piṭakenāti? Na, apica kho taṃ <hi rend="bold">vinodeti</hi> nudati nīharati. Kiṃ balibaddaṃ viya patodenāti? Na, atha kho <hi rend="bold">byantīkaroti</hi> vigatantaṃ karoti, yathā tesaṃ antopi nāvasissati antamaso bhaṅgamattampi, tathā te karoti. Kathaṃ pana te tathā karoti? <hi rend="bold">Anabhāvaṃ gameti</hi> anu anu abhāvaṃ gameti, vikkhambhanappahānena yathā suvikkhambhitā honti, tathā ne karotīti vuttaṃ hoti.</p>

<p rend="bodytext"><hi rend="bold">Evaṃbhūto</hi>tiādīsu <pb ed="V" n="2.0212" /> evaṃ kāmavitakkādīnaṃ anadhivāsena suvisuddhāsayo samāno tāya ca āsayasampattiyā tannimittāya ca payogasampattiyā <pb ed="M" n="2.0233" /> parisuddhasīlo indriyesu guttadvāro bhojane mattaññū satisampajaññena samannāgato jāgariyaṃ anuyutto tadaṅgādivasena kilesānaṃ ātāpanalakkhaṇena vīriyena samannāgatattā <hi rend="bold">ātāpī</hi>. Sabbaso pāputrāsena samannāgatattā <hi rend="bold">ottāpī satataṃ</hi> rattindivaṃ. <hi rend="bold">Samitaṃ</hi> nirantaraṃ samathavipassanānuyogavasena catubbidhasammappadhānasiddhiyā <hi rend="bold">āraddhavīriyo pahitatto</hi>. Nibbānaṃ pati pesitacittoti <hi rend="bold">vuccati</hi> kathīyatīti attho.</p>

<p rend="bodytext">Gāthāsu <hi rend="bold">gehanissita</hi>nti ettha gehavāsīhi apariccattattā gehavāsisabhāvattā gehadhammattā vā gehaṃ vuccati vatthukāmo. Atha vā gehappaṭibaddhabhāvato, kilesakāmānaṃ nivāsaṭṭhānabhāvato vā gehāti vuccanti, taṃvatthukattā kāmavitakkādi gehanissitaṃ nāma. <hi rend="bold">Kummaggapaṭipanno</hi>ti yasmā ariyamaggassa uppathabhāvato abhijjhādayo tadekaṭṭhadhammā ca kummaggo, tasmā kāmavitakkādibahulo kummaggapaṭipanno. <hi rend="bold">Mohaneyyesu mucchito</hi>ti mohasaṃvattaniyesu rūpādīsu mucchito sammatto ajjhopanno. <hi rend="bold">Sambodhi</hi>nti ariyamaggañāṇaṃ. <hi rend="bold">Phuṭṭha</hi>nti phusituṃ pattuṃ <hi rend="bold">pāpo so tādiso</hi> micchāsaṅkappagocaro puggalo <hi rend="bold">abhabbo,</hi> na kadāci taṃ pāpuṇātīti attho.</p>

<p rend="bodytext"><hi rend="bold">Vitakkaṃ samayitvānā</hi>ti yathāvuttaṃ micchāvitakkaṃ paṭisaṅkhānabhāvanābalena vūpasametvā. <hi rend="bold">Vitakkūpasame rato</hi>ti navannampi mahāvitakkānaṃ accantūpasamabhūte arahatte, nibbāne eva vā ajjhāsayena rato abhirato. <hi rend="bold">Bhabbo so</hi>ti so yathāvutto sammāpaṭipajjamāno puggalo pubbabhāge samathavipassanābalena sabbavitakke yathārahaṃ tadaṅgādivasena vūpasametvā ṭhito vipassanaṃ ussukkāpetvā maggapaṭipāṭiyā arahattamaggañāṇasaṅkhātaṃ nibbānasaṅkhātañca anuttaraṃ <hi rend="bold">sambodhiṃ phuṭṭhuṃ</hi> adhigantuṃ <hi rend="bold">bhabbo</hi> arahā. Evamettha pāḷivaṇṇanā veditabbā.</p>

<p rend="centre">Carasuttavaṇṇanā niṭṭhitā.</p>

<p rend="title">2. Sīlasuttavaṇṇanā</p>

<p rend="bodytext" n="12"><hi rend="paranum">12</hi><hi rend="dot">.</hi> Dutiye <hi rend="bold">sampannasīlā</hi>ti ettha tividhaṃ sampannaṃ paripuṇṇasamaṅgimadhuravasena. Tattha –</p>

<p rend="gatha1">‘‘Sampannaṃ <pb ed="M" n="2.0234" /> sālikedāraṃ, suvā bhuñjanti kosiya;</p>

<p rend="gathalast">Paṭivedemi te brahme, na ne vāretumussahe’’ti. (jā. 1.14.1) –</p>

<p rend="unindented">Idaṃ <pb ed="V" n="2.0213" /><hi rend="bold">paripuṇṇasampannaṃ</hi> nāma. ‘‘Iminā pātimokkhasaṃvarena upeto hoti samupeto upāgato samupāgato upapanno sampanno samannāgato’’ti (vibha. 511) idaṃ <hi rend="bold">samaṅgisampannaṃ</hi> nāma. ‘‘Imissā, bhante, mahāpathaviyā heṭṭhimatalaṃ sampannaṃ, seyyathāpi khuddamadhuṃ anīlakaṃ, evamassāda’’nti (pārā. 17) idaṃ <hi rend="bold">madhurasampannaṃ</hi> nāma. Idha paripuṇṇasampannavasena atthaṃ dassento <hi rend="bold">‘‘sampannasīlāti paripuṇṇasīlā’’</hi>ti āha. Samaṅgisampannavasenapi attho yujjatiyeva, tasmā <hi rend="bold">sampannasīlā</hi>ti paripuṇṇasīlā hutvātipi sīlasamaṅgino hutvātipi evamettha attho daṭṭhabbo. Tattha sīlassa anavasesasamādānena akhaṇḍādibhāvappattiyā paripuṇṇasīlā, samādānato paṭṭhāya avicchindanato sīlasamaṅgino. Samādānavato hi accantavirodhidhammānuppattiyā sīlasamaṅgitā veditabbā, cetanādīnaṃ pana sīlanalakkhaṇānaṃ dhammānaṃ pavattilakkhaṇena vattabbameva natthi.</p>

<p rend="bodytext">Tattha ‘‘paripuṇṇasīlā’’ti iminā atthena khettadosavigamena khettapāripūrī viya sīladosavigamena sīlapāripūrī vuttā hoti. Yathā hi khettaṃ bījakhaṇḍaṃ, vappakhaṇḍaṃ, udakakhaṇḍaṃ, ūsakhaṇḍanti catudosasamannāgataṃ aparipūraṃ hoti. Tattha <hi rend="bold">bījakhaṇḍaṃ</hi> nāma yattha antarantarā bījāni khaṇḍāni vā pūtīni vā honti, tāni yattha patanti, tattha sassaṃ na uṭṭheti, khettaṃ khaṇḍaṃ hoti, aparipūraṃ hotīti attho. <hi rend="bold">Vappakhaṇḍaṃ</hi> nāma yattha akusalo bījāni vapanto antarantarā nipāteti. Evañhi sabbattha sassaṃ na uṭṭheti, khettaṃ khaṇḍaṃ hoti. <hi rend="bold">Udakakhaṇḍaṃ</hi> nāma yattha katthaci udakaṃ atibahuṃ vā hoti, na vā hoti. Tatrāpi hi sassāni na uṭṭhenti, khettaṃ khaṇḍaṃ hoti. <hi rend="bold">Ūsakhaṇḍaṃ</hi> nāma yattha kassako kismiñci padese naṅgalena bhūmiṃ cattāro pañca vāre kasanto atigambhīraṃ karoti, tato ūsaṃ uppajjati. Tatrāpi hi sassaṃ na uṭṭheti, khettaṃ khaṇḍaṃ hoti, tādisañca khettaṃ na mahapphalaṃ hoti na mahānisaṃsaṃ. Tatrāpi bahumpi vapitvā appaṃ labhati. Imesaṃ pana catunnaṃ dosānaṃ vigamā khettaṃ paripuṇṇaṃ hoti, tādisañca khettaṃ mahapphalaṃ hoti mahānisaṃsaṃ. Evameva khaṇḍaṃ, chiddaṃ, sabalaṃ, kammāsanti catudosasamannāgataṃ sīlaṃ aparipūraṃ hoti, tādisañca <pb ed="M" n="2.0235" /> sīlaṃ na mahapphalaṃ hoti na mahānisaṃsaṃ. Imesaṃ pana catunnaṃ dosānaṃ vigamā sīlaṃ paripuṇṇaṃ hoti, tādisañca sīlaṃ mahapphalaṃ hoti mahānisaṃsaṃ.</p>

<p rend="bodytext">‘‘Sīlasamaṅgino’’ti iminā panatthena sīlena samaṅgibhūtā samodhānagatā samannāgatā hutvā viharathāti idameva vuttaṃ hoti. Tattha dvīhi kāraṇehi sampannasīlatā hoti sīlavipattiyā ādīnavadassanena, sīlasampattiyā ca ānisaṃsadassanena. Tadubhayampi <hi rend="bold">visuddhimagge</hi> (visuddhi. 1.14) vitthāritaṃ <pb ed="V" n="2.0214" />. Tattha ‘‘sampannasīlāti ettāvatā ca kira bhagavā catupārisuddhisīlaṃ uddisitvā ‘pātimokkhasaṃvarasaṃvutā’ti iminā tattha jeṭṭhakasīlaṃ vitthāretvā dassetī’’ti divāvihāravāsī sumatthero āha. Antevāsiko panassa tepiṭakacūḷanāgatthero āha – ‘‘ubhayatthāpi pātimokkhasaṃvaro bhagavatā vutto, pātimokkhasaṃvaroyeva hi sīlaṃ, itarāni pana tīṇi sīlanti vuttaṭṭhānaṃ nāma atthī’’ti vatvā taṃ ananujānanto āha – ‘‘indriyasaṃvaro nāma chadvārarakkhāmattakameva, ājīvapārisuddhi dhammena samena paccayuppattimattakaṃ, paccayanissitaṃ paṭiladdhapaccaye idamatthanti paccavekkhitvā paribhuñjanamattakaṃ. Nippariyāyena pātimokkhasaṃvarova sīlaṃ. Yassa so bhinno, ayaṃ chinnasīso viya puriso hatthapāde, sesāni rakkhissatīti na vattabbo. Yassa pana so arogo, ayaṃ acchinnasīso viya puriso jīvitaṃ, sesāni puna pākatikāni katvā rakkhituṃ sakkoti. Tasmā ‘sampannasīlā’ti iminā pātimokkhasaṃvaraṃ uddisitvā ‘sampannapātimokkhā’ti tasseva vevacanaṃ vatvā taṃ vitthāretvā dassento ‘pātimokkhasaṃvarasaṃvutā’tiādimāhā’’ti.</p>

<p rend="bodytext"><hi rend="bold">Pātimokkhasaṃvarasīlena saṃvutā</hi>ti yo naṃ pāti rakkhati, taṃ mokkheti moceti āpāyikādīhi dukkhehīti pātimokkhanti laddhanāmena sikkhāpadasīlena pihitakāyavacīdvārā. Evaṃbhūtā ca tena upetā samannāgatā nāma hontīti āha <hi rend="bold">‘‘upetā hutvā’’</hi>ti. <hi rend="bold">Ācārena ca gocarena ca sampannā</hi>ti kāyikavācasikaavītikkamasaṅkhātena ācārena, na-vesiyagocaratādisaṅkhātena gocarena ca sampannā, sampannaācāragocarāti attho. <hi rend="bold">Aṇuppamāṇesū</hi>ti atiparittakesu anāpattigamanīyesu. Dukkaṭadubbhāsitamattesūti apare. <hi rend="bold">Dosesū</hi>ti <pb ed="M" n="2.0236" /> gārayhesu akusaladhammesu. <hi rend="bold">Bhayato dassanasīlā</hi>ti paramāṇumattampi vajjaṃ sineruppamāṇaṃ viya katvā bhāyanasīlā. <hi rend="bold">Sabbasikkhākoṭṭhāsesū</hi>ti mūlapaññattianupaññattisabbatthapaññattipadesapaññattiādibhedesu. <hi rend="bold">Taṃ taṃ samādātabbaṃ samādāyā</hi>ti yaṃ kiñci sikkhākoṭṭhāsesu mūlapaññattiādibhedesu sikkhitabbaṃ paṭipajjitabbaṃ pūritabbaṃ kāyikaṃ vācasikaṃ vā sīlaṃ, taṃ sabbaṃ sammā ādāya, sammadeva sakkaccaṃ sabbaso ca ādiyitvāti attho.</p>

<p rend="bodytext"><hi rend="bold">Udayaṃ passanto pañcavīsati lakkhaṇāni passatī</hi>ti ‘‘avijjāsamudayā rūpasamudayoti paccayasamudayaṭṭhena rūpakkhandhassa udayaṃ passati. Taṇhāsamudayā…pe… kammasamudayā…pe… āhārasamudayā rūpasamudayoti paccayasamudayaṭṭhena rūpakkhandhassa udayaṃ passati. Nibbattilakkhaṇaṃ passantopi rūpakkhandhassa udayaṃ passati. Rūpakkhandhassa udayaṃ passanto imāni <pb ed="V" n="2.0215" /> pañca lakkhaṇāni passati. Tathā avijjāsamudayā vedanāsamudayoti paccayasamudayaṭṭhena vedanākkhandhassa udayaṃ passati. Taṇhāsamudayā…pe… kammasamudayā…pe… phassasamudayā vedanāsamudayoti paccayasamudayaṭṭhena vedanākkhandhassa udayaṃ passati. Nibbattilakkhaṇaṃ passantopi vedanākkhandhassa udayaṃ passati. Vedanākkhandhassa udayaṃ passanto imāni pañca lakkhaṇāni passatī’’tiādinā nayena ekekasmiṃ khandhe pañca pañca katvā vuttāni pañcavīsati udayalakkhaṇāni passati.</p>

<p rend="bodytext"><hi rend="bold">Vayaṃ passanto pañcavīsati lakkhaṇāni passatī</hi>ti ‘‘avijjānirodhā rūpanirodhoti paccayanirodhaṭṭhena rūpakkhandhassa vayaṃ passati. Taṇhānirodhā…pe… kammanirodhā…pe… āhāranirodhā rūpanirodhoti paccayanirodhaṭṭhena rūpakkhandhassa vayaṃ passati. Vipariṇāmalakkhaṇaṃ passantopi rūpakkhandhassa vayaṃ passati. Rūpakkhandhassa vayaṃ passanto imāni pañca lakkhaṇāni passati. Avijjānirodhā…pe… taṇhānirodhā…pe… phassanirodhā vedanānirodhoti paccayanirodhaṭṭhena vedanākkhandhassa vayaṃ passati. Vipariṇāmalakkhaṇaṃ passantopi vedanākkhandhassa vayaṃ passatī. Vedanākkhandhassa vayaṃ passanto imāni pañca lakkhaṇāni passati’’tiādinā nayena ekekasmiṃ khandhe pañca pañca katvā vuttāni pañcavīsati vayalakkhaṇāni passati. <hi rend="bold">Pesitatto</hi>ti nibbānaṃ pati pesitacitto. <hi rend="bold">Kathayantī</hi>ti tathāvidhaṃ bhikkhuṃ buddhādayo ariyā ācikkhanti.</p>

<p rend="bodytext"><hi rend="bold">Yataṃ</hi><pb ed="M" n="2.0237" /><hi rend="bold">care</hi>ti vāyamamāno careyya, caṅkamanādivasena gamanaṃ kappentopi ‘‘anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamatī’’tiādinā (vibha. 432) nayena vuttappadhānavīriyaṃ karonto ghaṭento vāyamanto yathā akusaladhammā pahīyanti, kusaladhammā bhāvanāpāripūriṃ gacchanti, evaṃ gamanaṃ kappeyyāti attho. Esa nayo sesesupi. <hi rend="bold">Yatamenaṃ pasāraye</hi>ti etaṃ pasāretabbaṃ hatthapādādiṃ yataṃ yatamāno yathāvuttavīriyasamaṅgī hutvā pasāreyya, sabbattha padhānaṃ na jaheyyāti adhippāyo.</p>

<p rend="bodytext">Idāni yathā paṭipajjanto yataṃ yatanto nāma hoti, taṃ paṭipadaṃ dassetuṃ <hi rend="bold">‘‘uddha’’</hi>ntiādi vuttaṃ. Tattha <hi rend="bold">uddha</hi>nti upari. <hi rend="bold">Tiriya</hi>nti parito, puratthimadisādivasena samantato disābhāgesūti attho. <hi rend="bold">Apācīna</hi>nti heṭṭhā. <hi rend="bold">Yāvatā jagato gatī</hi>ti yattakā sattasaṅkhārabhedassa lokassa pavatti, tattha sabbatthāti attho. Ettāvatā anavasesatā sammasanañāṇassa visayaṃ saṅgahetvā dasseti. <hi rend="bold">Samavekkhitā</hi>ti samā hetunā ñāyena avekkhitā, aniccādivasena <pb ed="V" n="2.0216" /> vipassitāti vuttaṃ hoti. <hi rend="bold">Dhammāna</hi>nti sattasuññānaṃ. <hi rend="bold">Khandhāna</hi>nti rūpādīnaṃ pañcannaṃ khandhānaṃ. <hi rend="bold">Udayabbaya</hi>nti udayañca vayañca. Idaṃ vuttaṃ hoti – upari tiriyaṃ adhoti tidhā saṅgahite sabbasmiṃ loke atītādibhedabhinnānaṃ pañcupādānakkhandhasaṅkhātānaṃ sabbesaṃ rūpārūpadhammānaṃ aniccādisammasanādhigatena udayabbayañāṇena pañcavīsatiyā ākārehi udayaṃ, pañcavīsatiyā ākārehi vayaṃ samavekkhitā samanupassitā bhaveyyāti.</p>

<p rend="bodytext"><hi rend="bold">Cetosamathasāmīci</hi>nti cittasaṃkilesānaṃ accantavūpasamanato cetosamathasaṅkhātassa ariyamaggassa anucchavikaṃ paṭipadāñāṇadassanavisuddhiṃ. <hi rend="bold">Sikkhamāna</hi>nti paṭipajjamānaṃ bhāventaṃ ñāṇaparamparā nibbattentaṃ. <hi rend="bold">Sadā</hi>ti sabbakālaṃ rattiñceva divā ca. <hi rend="bold">Sata</hi>nti catusampajaññasamannāgatāya satiyā satokārī. Evampettha gāthāvaṇṇanā daṭṭhabbā. Sesamettha suviññeyyameva.</p>

<p rend="centre">Sīlasuttavaṇṇanā niṭṭhitā.</p>

<p rend="title">3. Padhānasuttavaṇṇanā</p>

<p rend="bodytext" n="13"><hi rend="paranum">13</hi><hi rend="dot">.</hi> Tatiye <pb ed="M" n="2.0238" /><hi rend="bold">uttamavīriyānī</hi>ti seṭṭhavīriyāni visiṭṭhassa atthassa sādhanato. Māro dhiyyati etthāti <hi rend="bold">māradheyyaṃ,</hi> kilesamārassa pavattiṭṭhānabhūtaṃ, taṃ tebhūmakavaṭṭanti āha <hi rend="bold">‘‘tebhūmakavaṭṭasaṅkhātaṃ māradheyya’’</hi>nti. Jātimaraṇato jātaṃ bhayaṃ <hi rend="bold">jātimaraṇabhayaṃ,</hi> jātimaraṇameva vā bhayahetuto bhayanti <hi rend="bold">jātimaraṇabhayaṃ</hi>. Tenāha <hi rend="bold">‘‘jātiñca maraṇañca…pe… bhayassā’’</hi>ti sesaṃ uttānameva.</p>

<p rend="centre">Padhānasuttavaṇṇanā niṭṭhitā.</p>

<p rend="title">4. Saṃvarasuttavaṇṇanā</p>

<p rend="bodytext" n="14"><hi rend="paranum">14</hi><hi rend="dot">.</hi> Catutthe saṃvarādīnaṃ sādhanavasena padahati etehīti <hi rend="bold">padhānāni. Saṃvarantassa uppannavīriya</hi>nti yathā abhijjhādayo na uppajjanti, evaṃ satiyā upaṭṭhāne cakkhādīnaṃ pidahane analasassa uppannavīriyaṃ. <hi rend="bold">Pajahantassā</hi>ti vinodentassa. <hi rend="bold">Uppannavīriya</hi>nti tasseva pahānassa sādhanavasena pavattavīriyaṃ. <hi rend="bold">Bhāventassa uppannavīriya</hi>nti etthāpi eseva nayo. <hi rend="bold">Samādhinimitta</hi>nti samādhi eva. Purimuppannasamādhi hi parato uppajjanakasamādhissa kāraṇaṃ hotīti ‘‘samādhinimitta’’nti vuttaṃ.</p>

<p rend="bodytext"><hi rend="bold">Upadhivivekattā</hi>ti <pb ed="V" n="2.0217" /> khandhūpadhiādiupadhīhi vivittattā vinissaṭattā. <hi rend="bold">Taṃ āgammā</hi>ti taṃ nibbānaṃ maggena adhigamahetu. Rāgādayo virajjanti ettha, etenāti <hi rend="bold">virāgo</hi>. Evaṃ <hi rend="bold">nirodho</hi>pi daṭṭhabbo. Yasmā idha bojjhaṅgamissakavasena icchitā, tasmā <hi rend="bold">‘‘ārammaṇavasena vā adhigantabbavasena vā’’</hi>ti vuttaṃ. Tattha <hi rend="bold">adhigantabbavasenā</hi>ti tanninnatāvasena. <hi rend="bold">Vossaggapariṇāmi</hi>nti vossaggavasena pariṇāmitaṃ pariccajanavasena ceva pakkhandanavasena ca pariṇāmanasīlaṃ. Tenāha <hi rend="bold">‘‘dve vossaggā’’</hi>tiādi. Khandhānaṃ pariccajanaṃ nāma tappaṭibaddhakilesappahānavasenāti yenākārena vipassanā kilese pajahati, tenevākārena tannimittakkhandhe ca pajahatīti vattabbataṃ arahatīti āha <hi rend="bold">‘‘vipassanā…pe… pariccajatī’’</hi>ti. Yasmā vipassanā vuṭṭhānagāminibhāvaṃ pāpuṇantī ninnapoṇapabbhārabhāvena ekaṃsato nibbānaṃ pakkhandatīti vattabbataṃ labhati, maggo ca samucchedavasena kilese <pb ed="M" n="2.0239" /> khandhe ca rāgaṃ pariccajati, tasmā yathākkamaṃ vipassanāmaggānaṃ vasena <hi rend="bold">pakkhandanapariccāgavossaggā</hi> veditabbā. <hi rend="bold">Vosaggatthāyā</hi>ti pariccāgavossaggatthāya ceva pakkhandanavossaggatthāya ca. <hi rend="bold">Pariṇamatī</hi>ti pariccajati. Taṃ pana pariṇāmanaṃ vuṭṭhānagāminibhāvappattiyā ceva ariyamaggabhāvappattiyā ca icchitanti āha <hi rend="bold">‘‘vipassanābhāvañca maggabhāvañca pāpuṇātī’’</hi>ti. <hi rend="bold">Sesapadesū</hi>ti ‘‘dhammavicayasambojjhaṅgaṃ bhāvetī’’tiādīsu sesasambojjhaṅgakoṭṭhāsesu.</p>

<p rend="bodytext"><hi rend="bold">Bhaddaka</hi>nti abhaddakānaṃ nīvaraṇādipāpadhammānaṃ vikkhambhanena rāgavigamanena ekantahitattā dullabhattā ca bhaddakaṃ sundaraṃ. Na hi aññaṃ samādhinimittaṃ evaṃ dullabhaṃ rāgassa ujuvipaccanīkabhūtaṃ atthi. <hi rend="bold">Anurakkhatī</hi>ti ettha anurakkhanā nāma adhigatasamādhito yathā parihāni na hoti, evaṃ paṭipattisāsana-tappaṭipakkhavigamanenāti āha <hi rend="bold">‘‘samādhī’’</hi>tiādi. <hi rend="bold">Aṭṭhikasaññādikā</hi>ti aṭṭhikajjhānādikā. Saññāsīsena hi jhānaṃ vadati. Sesamettha uttānameva.</p>

<p rend="centre">Saṃvarasuttavaṇṇanā niṭṭhitā.</p>

<p rend="title">5. Paññattisuttavaṇṇanā</p>

<p rend="bodytext" n="15"><hi rend="paranum">15</hi><hi rend="dot">.</hi> Pañcame attabhāvo etesaṃ atthīti attabhāvino, tesaṃ <hi rend="bold">attabhāvīnaṃ</hi>. Tenāha <hi rend="bold">‘‘attabhāvavantāna’’</hi>nti. <hi rend="bold">Yāva chattiṃsāya indānaṃ āyuppamāṇaṃ, tāva paṇīte kāme paribhuñjī</hi>ti mandhāturājā kira ekadivasaṃ attano pariṇāyakaratanaṃ pucchi – ‘‘atthi nu kho manussalokato ramaṇīyataraṃ ṭhāna’’nti. Kasmā deva evaṃ bhaṇasi, kiṃ na passasi candimasūriyānaṃ ānubhāvaṃ, nanu etesaṃ ṭhānaṃ ito ramaṇīyataranti? Rājā cakkaratanaṃ purakkhatvā tattha agamāsi.</p>

<p rend="bodytext">Cattāro <pb ed="V" n="2.0218" /> mahārājāno ‘‘mandhātumahārājā āgato’’ti sutvā ‘‘tāvamahiddhiko mahārājā na sakkā yuddhena paṭibāhitu’’nti sakarajjaṃ niyyātesuṃ. So taṃ gahetvā puna pucchi – ‘‘atthi nu kho ito ramaṇīyataraṃ ṭhāna’’nti. Athassa tāvatiṃsabhavanaṃ kathayiṃsu. ‘‘Tāvatiṃsabhavanaṃ, deva, ramaṇīyaṃ, tattha sakkassa devarañño ime cattāro mahārājāno <pb ed="M" n="2.0240" /> pāricārikā dovārikabhūmiyaṃ tiṭṭhanti. Sakko devarājā mahiddhiko mahānubhāvo. Tassimāni upabhogaṭṭhānāni – yojanasahassubbedho vejayantapāsādo, pañcayojanasatubbedhā sudhammadevasabhā, diyaḍḍhayojanasatiko vejayantaratho, tathā erāvaṇo hatthī, dibbarukkhasahassappaṭimaṇḍitaṃ nandanavanaṃ, cittalatāvanaṃ, phārusakavanaṃ, yojanasatubbedho pāricchattako koviḷāro, tassa heṭṭhā saṭṭhiyojanāyāmā paññāsayojanavitthārā pañcadasayojanubbedhā jayasumanapupphavaṇṇā paṇḍukambalasilā, yassā mudutāya sakkassa nisīdato upaḍḍhakāyo anuppavisatī’’ti.</p>

<p rend="bodytext">Taṃ sutvā rājā tattha gantukāmo cakkaratanaṃ abbhukkiri. Taṃ ākāse uṭṭhahi saddhiṃ caturaṅginiyā senāya. Atha dvinnaṃ devalokānaṃ vemajjhato cakkaratanaṃ otaritvā pathaviyā āsanne ṭhāne aṭṭhāsi saddhiṃ pariṇāyakaratanappamukhāya caturaṅginiyā senāya. Rājā ekakova attano ānubhāvena tāvatiṃsabhavanaṃ agamāsi. Sakko ‘‘mandhātā āgato’’ti sutvā tassa paccuggamanaṃ katvā ‘‘svāgataṃ, mahārāja, sakaṃ, te mahārāja, anusāsa mahārājā’’ti vatvā saddhiṃ nāṭakehi rajjaṃ dve bhāge katvā ekaṃ bhāgamadāsi. Rañño tāvatiṃsabhavane patiṭṭhitamattasseva manussagandhasarīranissandādimanussabhāvo vigacchi, devaloke pavattivipākadāyino aparapariyāyavedanīyassa kammassa katokāsattā sabbadā soḷasavassuddesikatāmālāmilāyanādidevabhāvo pāturahosi. Tassa sakkena saddhiṃ paṇḍukambalasilāya nisinnassa akkhinimisanamattena nānattaṃ paññāyati. Taṃ asallakkhentā devā sakkassa ca tassa ca nānatte muyhanti. So tattha dibbasampattiṃ anubhavamāno tadā manussānaṃ asaṅkhyeyyāyukatāya yāva chattiṃsa sakkā upapajjitvā cutā, tāva sakkarajjaṃ kāretvā ‘‘kiṃ me iminā upaḍḍharajjenā’’ti atitto kāmehi tato cavitvā attano uyyāne patito manussaloke utukakkhaḷatāya vātātapena phusitagatto kālamakāsi. Tena vuttaṃ <hi rend="bold">‘‘devaloke pana yāva chattiṃsāya indānaṃ āyuppamāṇaṃ, tāva paṇīte kāme paribhuñjī’’</hi>ti.</p>

<p rend="centre">Paññattisuttavaṇṇanā niṭṭhitā.</p>

<p rend="title">6. Sokhummasuttavaṇṇanā</p>

<p rend="bodytext" n="16"><hi rend="paranum">16</hi><hi rend="dot">.</hi> Chaṭṭhe <pb ed="M" n="2.0241" /><pb ed="V" n="2.0219" /><hi rend="bold">sukhumalakkhaṇappaṭivijjhanakānī</hi>ti aniccādisukhumalakkhaṇānaṃ paṭivijjhanakāni. <hi rend="bold">Sukhumalakkhaṇapariggāhakañāṇenā</hi>ti sukhumalakkhaṇapariggāhakena ñāṇena. <hi rend="bold">Parato jānitvā</hi>ti avasavattanena aññato jānitvā. Saṅkhārā hi ‘‘mā bhijjiṃsū’’ti icchitāpi bhijjanteva, tasmā te avasavattitāya pare nāma. Sā ca nesaṃ paratā aniccadassane pākaṭā hotīti vuttaṃ <hi rend="bold">‘‘iminā hi padena aniccānupassanā kathitā’’</hi>ti. Sesaṃ uttānameva.</p>

<p rend="centre">Sokhummasuttavaṇṇanā niṭṭhitā.</p>

<p rend="title">7-10. Paṭhamaagatisuttādivaṇṇanā</p>

<p rend="bodytext" n="17-20"><hi rend="paranum">17-20</hi><hi rend="dot">.</hi> Sattame <hi rend="bold">chandāgati</hi>nti ettha sandhivasena saralopoti dassento āha <hi rend="bold">‘‘chandena agati’’</hi>nti. <hi rend="bold">Chandā</hi>ti hetumhi nissakkavacananti āha <hi rend="bold">‘‘chandenā’’</hi>ti, pemenāti attho. Chandasaddo hettha taṇhāpariyāyo, akusalacchandapariyāyo vā. <hi rend="bold">Sesesū</hi>ti ‘‘dosāgatiṃ gacchatī’’tiādīsu.</p>

<p rend="bodytext">Ettha ca yo ‘‘ayaṃ me mittoti vā, sandiṭṭhoti vā, ñātakoti vā, lañcaṃ vā pana me detī’’ti chandavasena assāmikaṃ sāmikaṃ karoti, ayaṃ chandena akattabbaṃ karoti nāma. Yo ‘‘ayaṃ me verī’’ti cirakālānubaddhaveravasena vā, taṅkhaṇuppannakodhavasena vā sāmikaṃ assāmikaṃ karoti, ayaṃ dosena akattabbaṃ karoti nāma. Yo pana mandattā momūhattā yaṃ vā taṃ vā ayuttaṃ akāraṇaṃ vatvā assāmikaṃ sāmikaṃ karoti, ayaṃ mohena akattabbaṃ karoti nāma. Yo pana ‘‘ayaṃ rājavallabhoti vā visame corādike visamāni vā kāyaduccaritādīni samādāya vattanena visamanissito vā, anatthampi me kareyyā’’ti bhīto assāmikaṃ sāmikaṃ karoti, ayaṃ bhayena akattabbaṃ karoti nāma.</p>

<p rend="bodytext">Yo pana kiñci bhājento ‘‘ayaṃ me sandiṭṭho vā sambhatto vā’’ti pemavasena atirekaṃ deti, ‘‘ayaṃ me verī’’ti dosavasena ūnakaṃ deti <pb ed="M" n="2.0242" />, yo muyhanto dinnādinnaṃ ajānamāno kassaci ūnaṃ, kassaci adhikaṃ deti, ‘‘ayaṃ imasmiṃ adīyamāne mayhaṃ anatthampi <pb ed="V" n="2.0220" /> kareyyā’’ti sīto kassaci atirekaṃ deti, so catubbidhopi yathānukkamena chandāgatiādīni gacchanto akattabbaṃ karoti nāma.</p>

<p rend="bodytext"><hi rend="bold">Nihīyati tassa yaso</hi>ti tassa agatigāmino kittiyasopi parivārayasopi nihīyati parihāyati. Yassati tena kittīyatīti hi yaso, kitti thutighoso. Yassati tena purecarānucarabhāvena parivārayatīti yaso, parivāro. Aṭṭhamanavamadasamāni uttānatthāneva.</p>

<p rend="centre">Caravaggo dutiyo.</p>

<p rend="chapter">3. Uruvelavaggo</p>

<p rend="title">1. Paṭhamauruvelasuttavaṇṇanā</p>

<p rend="bodytext" n="21"><hi rend="paranum">21</hi><hi rend="dot">.</hi> Tatiyassa paṭhame mahāvelā viya <hi rend="bold">mahāvelā,</hi> vipulavālikapuñjatāya mahanto velātaṭo viyāti attho. Tenāha <hi rend="bold">‘‘mahāvālikarāsīti attho’’</hi>ti. Uru, maru, sikatā, vālukā, vaṇṇu, vālikāti ime saddā samānatthā, byañjanameva nānaṃ. Tenāha <hi rend="bold">‘‘urūti vālikā vuccatī’’</hi>ti.</p>

<p rend="bodytext"><hi rend="bold">Najjā</hi>ti nadati saddāyatīti nadī, tassā najjā, nadiyā ninnagāyāti attho. <hi rend="bold">Nerañjarāyā</hi>ti ‘‘nelañjalāyā’’ti vattabbe la-kārassa ra-kāraṃ katvā ‘‘nerañjarāyā’’ti vuttaṃ, kaddamasevālapaṇakādidosarahitasalilāyāti attho. Keci ‘‘nīlaṃ-jalāyāti vattabbe nerañjarāyā’’ti vadanti. Nāmameva vā etaṃ tassā nadiyāti veditabbaṃ. Tassā nadiyā tīre yattha bhagavā vihāsi, taṃ dassetuṃ <hi rend="bold">‘‘ajapālanigrodhe’’</hi>ti vuttaṃ. Kasmā panāyaṃ ajapālanigrodho nāma jātoti āha <hi rend="bold">‘‘tassā’’</hi>tiādi. <hi rend="bold">Keci</hi> pana ‘‘yasmā tattha vede sajjhāyituṃ asamatthā mahallakabrāhmaṇā pākāraparikkhepayuttāni nivesanāni katvā sabbe vasiṃsu, tasmāssa ajapālanigrodhoti nāmaṃ jāta’’nti vadanti <pb ed="M" n="2.0243" />. Tatrāyaṃ vacanattho – na japantīti ajapā, mantānaṃ anajjhāyakāti attho. Ajapālanti ādiyanti nivāsaṃ etthāti <hi rend="bold">ajapālo</hi>ti. Apare <pb ed="V" n="2.0221" /> pana vadanti ‘‘yasmā majjhanhikasamaye antopaviṭṭhe aje attano chāyāya pāleti rakkhati, tasmā ‘ajapālo’tissa nāmaṃ ruḷha’’nti. Sabbatthāpi nāmametaṃ tassa rukkhassa.</p>

<p rend="bodytext"><hi rend="bold">Paṭhamābhisambuddho</hi>ti paṭhamaṃ abhisambuddho, anunāsikalopenāyaṃ niddeso. Tenevāha <hi rend="bold">‘‘sambuddho hutvā paṭhamamevā’’</hi>ti. <hi rend="bold">Paṭhama</hi>nti ca bhāvanapuṃsakaniddeso, tasmā abhisambuddho hutvā paṭhamaṃ ajapālanigrodhe viharāmīti evamettha sambandho veditabbo. <hi rend="bold">Ayaṃ vitakko</hi>ti ayaṃ ‘‘kinnu khvāhaṃ…pe… vihareyya’’nti evaṃ pavattavitakko. Hatthī ca vānaro ca tittiro ca <hi rend="bold">hatthivānaratittirā</hi>.</p>

<p rend="bodytext"><hi rend="bold">Ye vuddhamapacāyantī</hi>ti jātivuddho, vayovuddho, guṇavuddhoti tayo vuddhā. Tesu jātisampanno <hi rend="bold">jātivuddho</hi> nāma, vaye ṭhito <hi rend="bold">vayovuddho</hi> nāma, guṇasampanno <hi rend="bold">guṇavuddho</hi> nāma. Tesu guṇasampanno vayovuddho imasmiṃ ṭhāne vuddhoti adhippeto. <hi rend="bold">Apacāyantī</hi>ti jeṭṭhāpacāyikākammena pūjenti. <hi rend="bold">Dhammassa kovidā</hi>ti jeṭṭhāpacāyanadhammassa kovidā kusalā. <hi rend="bold">Diṭṭheva dhamme</hi>ti imasmiṃyeva attabhāve. <hi rend="bold">Pāsaṃsā</hi>ti pasaṃsārahā. <hi rend="bold">Samparāye ca suggatī</hi>ti samparetabbe imaṃ lokaṃ hitvā gantabbe paralokepi tesaṃ sugatiyeva. Ayaṃ panettha piṇḍattho – khattiyā vā hontu brāhmaṇā vā vessā vā suddā vā gahaṭṭhā vā pabbajitā vā tiracchānagatā vā, ye keci sattā jeṭṭhāpacitikammena sīlādiguṇasampannānaṃ vayovuddhānaṃ apacitiṃ karonti, te imasmiñca attabhāve jeṭṭhāpacitikārakāti pasaṃsaṃ vaṇṇanaṃ thomanaṃ labhanti, kāyassa ca bhedā sagge nibbattantīti.</p>

<p rend="bodytext"><hi rend="bold">Aññasmi</hi>nti parasmiṃ. Attā na hotīti <hi rend="bold">añño,</hi> paro. So panettha na yo koci adhippeto, atha kho garuṭṭhāniyo. Tenāha <hi rend="bold">‘‘kañci garuṭṭhāne aṭṭhapetvā’’</hi>ti. Patissati garuno āṇaṃ sampaṭicchatīti patisso, na patisso <hi rend="bold">appatisso, patissayarahito,</hi> garupassayarahitoti attho.</p>

<p rend="bodytext"><hi rend="bold">Sadevake</hi>ti <pb ed="M" n="2.0244" /> avayavena viggaho samudāyo samāsattho. <hi rend="bold">Sadevaka</hi>ggahaṇena pañcakāmāvacaradevaggahaṇaṃ pārisesañāyena itaresaṃ padantarehi saṅgahitattā. <hi rend="bold">Samāraka</hi>ggahaṇena chaṭṭhakāmāvacaradevaggahaṇaṃ paccāsattiñāyena. Tattha hi māro jāto tannivāsī ca hoti. <hi rend="bold">Sabrahmaka</hi>vacanena brahmakāyikādibrahmaggahaṇaṃ paccāsattiñāyeneva. <hi rend="bold">Sassamaṇabrāhmaṇiyā pajāyā</hi>ti sāsanassa paccatthikasamaṇabrāhmaṇaggahaṇaṃ. Nidassanamattañcetaṃ apaccatthikānaṃ asamitābāhitapāpānañca samaṇabrāhmaṇānaṃ <pb ed="V" n="2.0222" /> teneva vacanena gahitattā. Kāmaṃ ‘‘sadevake’’tiādivisesanānaṃ vasena sattavisayo lokasaddoti viññāyati tulyayogavisayattā tesaṃ, ‘‘salomako sapakkhako’’tiādīsu pana atulyayoge ayaṃ samāso labbhatīti byabhicāradassanato <hi rend="bold">pajā</hi>gahaṇanti pajāvacanena sattalokaggahaṇaṃ.</p>

<p rend="bodytext">Devabhāvasāmaññena mārabrahmesu gahitesupi itarehi tesaṃ labbhamānavisesadassanatthaṃ visuṃ gahaṇanti dassento <hi rend="bold">‘‘māro nāmā’’</hi>tiādimāha. Māro brahmānampi vicakkhukammāya pahotīti āha <hi rend="bold">‘‘sabbesa’’</hi>nti. <hi rend="bold">Uparī</hi>ti uparibhāge. <hi rend="bold">Brahmā</hi>ti dasasahassibrahmānaṃ sandhāyāha. Tathā cāha <hi rend="bold">‘‘dasahi aṅgulīhī’’</hi>tiādi. Idha dīghanikāyādayo viya bāhirakānampi ganthanikāyo labbhatīti āha <hi rend="bold">‘‘ekanikāyādivasenā’’</hi>ti. <hi rend="bold">Vatthuvijjādī</hi>ti <hi rend="bold">ādi</hi>-saddena vijjāṭṭhānāni saṅgayhanti. Yathāsakaṃ kammakilesehi pajātattā nibbattattā pajā, sattanikāyo, tassā <hi rend="bold">pajāya. Sadevamanussāyā</hi>ti vā iminā sammutidevaggahaṇaṃ tadavasiṭṭhamanussalokaggahaṇañca daṭṭhabbaṃ.</p>

<p rend="bodytext">Evaṃ bhāgaso lokaṃ gahetvā yojanaṃ dassetvā idāni abhāgaso lokaṃ gahetvā yojanaṃ dassetuṃ <hi rend="bold">‘‘apicetthā’’</hi>tiādi vuttaṃ. <hi rend="bold">Lokavasena vuttāni</hi> ‘‘lokīyanti ettha kammaṃ kammaphalānī’’ti katvā. <hi rend="bold">Pajāvasena</hi> ‘‘hetupaccayehi pajātā’’ti katvā. <hi rend="bold">Sīlasampannatara</hi>nti ettha paripuṇṇasampannatā adhippetā ‘‘sampannaṃ sālikedāra’’ntiādīsu (jā. 1.14.1) viya. Tenāha <hi rend="bold">‘‘adhikataranti attho’’</hi>ti. Paripuṇṇañhi adhikataranti vattuṃ arahati. <hi rend="bold">Kāraṇa</hi>nti yuttiṃ. <hi rend="bold">Attha</hi>nti aviparītatthaṃ. <hi rend="bold">Vaḍḍhi</hi>nti ativaḍḍhinimittaṃ.</p>

<p rend="bodytext"><hi rend="bold">Iminā</hi><pb ed="M" n="2.0245" /><hi rend="bold">vacanenā</hi>ti imasmiṃ sutte anantaraṃ vuttavacanena. Na kevalaṃ imināva, suttantarampi ānetvā paṭibāhitabboti dassento <hi rend="bold">‘‘na me ācariyo atthī’’</hi>tiādimāha. Tattha <hi rend="bold">na me ācariyo atthī</hi>ti lokuttaradhamme mayhaṃ ācariyo nāma natthi. Kiñcāpi lokiyadhammānampi yādiso lokanāthassa adhigamo, na tādiso adhigamo parūpadeso atthi. Lokuttaradhamme panassa lesopi natthi. <hi rend="bold">Natthi me paṭipuggalo</hi>ti mayhaṃ sīlādīhi guṇehi paṭinidhibhūto puggalo nāma natthi. <hi rend="bold">Sara</hi>nti karaṇe etaṃ paccattavacananti āha <hi rend="bold">‘‘sarantenā’’</hi>ti, <hi rend="bold">sara</hi>nti vā saraṇahetu cāti attho.</p>

<p rend="bodytext"><hi rend="bold">Yato</hi>ti bhummatthe tosaddoti āha <hi rend="bold">‘‘yasmiṃ kāle’’</hi>ti. Rattiyo jānantīti rattaññū, attano pabbajitadivasato paṭṭhāya bahū rattiyo jānanti, cirapabbajitāti vuttaṃ hoti. Rattaññūnaṃ <pb ed="V" n="2.0223" /> mahantabhāvo <hi rend="bold">rattaññumahantaṃ</hi>. Bhāvappadhāno esa niddeso. ‘‘Rattaññumahatta’’nti vā pāṭho. Esa nayo sesesupi. Theranavamajjhimānaṃ vasena vipulabhāvo <hi rend="bold">vepullamahantaṃ</hi>. Sikkhattayasaṅgahitassa sāsanabrahmacariyassa jhānābhiññādivasena vipulabhāvo <hi rend="bold">brahmacariyamahantaṃ</hi>. Visiṭṭhassa paccayalābhassa vipulabhāvo <hi rend="bold">lābhaggamahantaṃ. Catubbidhena mahantenā</hi>ti catubbidhena mahantabhāvena. <hi rend="bold">Mahāpajāpatiyā dussayugadānakāle</hi>ti bhagavato saṅghe gāravassa pākaṭakāladassanamattaṃ. Na hi bhagavā tato pubbe saṅghe gāravarahito vihāsi.</p>

<p rend="centre">Paṭhamauruvelasuttavaṇṇanā niṭṭhitā.</p>

<p rend="title">2.Dutiyauruvelasuttavaṇṇanā</p>

<p rend="bodytext" n="22"><hi rend="paranum">22</hi><hi rend="dot">.</hi> Dutiye <hi rend="bold">huhuṅkajātikenā</hi>ti so kira diṭṭhamaṅgaliko mānavasena kodhavasena ca ‘‘huhu’’nti karonto vicarati, tasmā huhuṅkajātikoti vuccati. ‘‘Huhukkajātiko’’tipi paṭhanti, tena saddhiṃ āgatāti attho. <hi rend="bold">Jarājiṇṇā</hi>ti jarāya khaṇḍadantapalitakesādibhāvaṃ āpāditā. <hi rend="bold">Vayovuddhā</hi>ti aṅgapaccaṅgānaṃ vuddhimariyādappattā. <hi rend="bold">Jātimahallakā</hi>ti upapattiyā mahallakabhāvena samannāgatā. Mahattaṃ lanti gaṇhantīti <pb ed="M" n="2.0246" /> mahallakā, jātiyā mahallakā, na vibhavādināti jātimahallakā. <hi rend="bold">Vayoanuppattā</hi>ti pacchimavayaṃ sampattā, pacchimavayo nāma vassasatassa pacchimo tatiyo bhāgo. <hi rend="bold">Jiṇṇā</hi>ti vā porāṇā, cirakālappavattakulanvayāti vuttaṃ hoti. <hi rend="bold">Vuddhā</hi>ti sīlācārādiguṇavuddhiyuttā. <hi rend="bold">Mahallakā</hi>ti vibhavamahantatāya samannāgatā. <hi rend="bold">Mahaddhanā</hi>ti mahābhogā. <hi rend="bold">Addhagatā</hi>ti maggappaṭipannā brāhmaṇānaṃ vatacariyādimariyādaṃ avītikkamma caramānā. <hi rend="bold">Vayoanuppattā</hi>ti jātivuddhabhāvaṃ antimavayaṃ anuppattā. <hi rend="bold">Sutaṃ neta</hi>nti ettha sutaṃ no etanti padacchedo. <hi rend="bold">No</hi>ti ca karaṇatthe sāmivacanaṃ. Tenāha <hi rend="bold">‘‘amhehi suta’’</hi>nti.</p>

<p rend="bodytext"><hi rend="bold">Akāle</hi>ti ayuttakāle. <hi rend="bold">Asabhāvaṃ vadatī</hi>ti yaṃ natthi, taṃ vadati. <hi rend="bold">Anatthaṃ vadatī</hi>ti akāraṇanissitaṃ vadati. <hi rend="bold">Akāraṇanissita</hi>nti ca nipphalanti attho. Phalañhi kāraṇanissitaṃ. Akāraṇanissitatā ca tadavinābhāvato akāraṇe nissitaṃ, nipphalaṃ samphanti vuttaṃ hoti. <hi rend="bold">Avinayaṃ vadatī</hi>ti na saṃvaravinayappaṭisaṃyuttaṃ vadati, attano suṇantassa ca na saṃvaravinayāvahaṃ vadatīti vuttaṃ hoti. <hi rend="bold">Na hadaye nidhetabbayuttaka</hi>nti ahitasaṃhitattā cittaṃ anuppavesetvā nidhetuṃ ayuttaṃ. <hi rend="bold">Kathetuṃ ayuttakālenā</hi>ti dhammaṃ kathentena yo attho yasmiṃ kāle <pb ed="V" n="2.0224" /> vattabbo, tato pubbe pacchā ca tassa akālo, tasmiṃ ayuttakāle vattā. <hi rend="bold">Apadesarahita</hi>nti suttāpadesarahitaṃ. <hi rend="bold">Sāpadesaṃ sakāraṇaṃ katvā na kathetī</hi>ti ‘‘bhagavatā asuke sutte evaṃ vutta’’nti evaṃ sāpadesaṃ kāraṇasahitaṃ katvā na katheti.</p>

<p rend="bodytext"><hi rend="bold">Pariyantarahita</hi>nti paricchedarahitaṃ, suttaṃ vā jātakaṃ vā nikkhipitvā tassa anuyogaṃ upamaṃ vā vatthuṃ vā āharitvā yaṃ suttaṃ jātakaṃ vā nikkhipitaṃ, tassa sarīrabhūtaṃ kathaṃ anāmasitvā bāhirakathaṃyeva katheti, nikkhittaṃ nikkhittamattameva hoti, ‘‘suttaṃ nu kho katheti jātakaṃ nu kho, nāssa antaṃ vā koṭiṃ vā passāmā’’ti vattabbataṃ āpajjati. Yathā vaṭarukkhasākhānaṃ gatagataṭṭhāne pārohā otaranti, otiṇṇo-tiṇṇaṭṭhāne viruḷhiṃ āpajjitvā puna vaḍḍhantiyeva, evaṃ aḍḍhayojanampi yojanampi gacchatiyeva. Gacchante gacchante pana mūlarukkho vinassati, anujātapārohamūlāniyeva tiṭṭhanti, evaṃ ayampi nigrodhadhammakathiko nāma hoti. Nikkhittaṃ nikkhittameva katvā passeneva pariharanto gacchati. Yo pana bahumpi <pb ed="M" n="2.0247" /> bhaṇanto ‘‘etadatthamidaṃ vutta’’nti nikkhittasuttato aññampi anuyogūpamāvatthuvasena tadupayogīnaṃ āharitvā āharitvā jānāpetuṃ sakkoti, tathārūpassa dhammakathikassa bahumpi kathetuṃ vaṭṭati. <hi rend="bold">Na lokiyalokuttaraatthanissita</hi>nti attano paresañca na lokiyalokuttarahitāvahaṃ.</p>

<p rend="bodytext">Pakaṭṭhānaṃ ukkaṭṭhānaṃ sīlādiatthānaṃ bodhanato sabhāvaniruttivasena ca buddhādīhi bhāsitattā pakaṭṭhānaṃ vacanappabandhānaṃ āḷīti <hi rend="bold">pāḷi,</hi> pariyattidhammo. Purimassa atthassa pacchimena atthena anusandhānaṃ <hi rend="bold">anusandhi,</hi> atthamukhena pana pāḷippadesānampi anusandhi hotiyeva. Svāyaṃ anusandhi pucchānusandhiajjhāsayānusandhiyathānusandhiādivasena catubbidho, taṃtaṃdesanānaṃ pana pubbāparapāḷivasena anusandhivasena <hi rend="bold">pubbāparavasenā</hi>ti paccekaṃ yojetabbaṃ. <hi rend="bold">Uggahita</hi>nti byañjanaso atthaso ca uddhaṃ uddhaṃ gahitaṃ, pariyāpuṇanavasena ceva paripucchāvasena ca hadayena gahitanti attho. Vaṭṭadukkhanissaraṇatthikehi sotabbato <hi rend="bold">sutaṃ,</hi> pariyattidhammo. Taṃ dhāretīti <hi rend="bold">sutadharo</hi>. Yo hi sutadharo, sutaṃ tasmiṃ patiṭṭhitaṃ hoti suppatiṭṭhitaṃ arogikaṃ, tasmā vuttaṃ <hi rend="bold">‘‘sutassa ādhārabhūto’’</hi>ti. Tenāha <hi rend="bold">‘‘yassa hī’’</hi>tiādi. Ekaṃ padaṃ ekakkharampi avinaṭṭhaṃ hutvā sannicīyatīti sannicayo, sutaṃ sannicayo etasminti <hi rend="bold">sutasannicayo. Ajjhosāyā</hi>ti anuppavisitvā. <hi rend="bold">Tiṭṭhatī</hi>ti na sammussati.</p>

<p rend="bodytext"><hi rend="bold">Paguṇā</hi>ti vācuggatā. <hi rend="bold">Niccalika</hi>nti aviparivattaṃ. <hi rend="bold">Saṃsanditvā</hi>ti aññehi saṃsanditvā. <hi rend="bold">Samanuggāhitvā</hi>ti <pb ed="V" n="2.0225" /> paripucchāvasena atthaṃ ogāhitvā. Pabandhassa vicchedābhāvato <hi rend="bold">gaṅgāsotasadisaṃ</hi>. ‘‘Bhavaṅgasotasadisa’’nti vā pāṭho, akittimaṃ sukhappavattīti attho. Suttekadesassa suttamattassa ca vacasā paricayo idha nādhippeto, vaggādivasena pana adhippetoti āha <hi rend="bold">‘‘suttadasaka…pe… sajjhāyitā’’</hi>ti, ‘‘dasasuttāni gatāni, dasavaggāni gatānī’’tiādinā sallakkhetvā vācāya sajjhāyitāti attho. Manasā anu anu pekkhitā bhāgaso nijjhāyitā cintitā <hi rend="bold">manasānupekkhitā. Rūpagataṃ viya paññāyatī</hi>ti rūpagataṃ viya cakkhussa vibhūtaṃ hutvā paññāyati. <hi rend="bold">Suppaṭividdhā</hi>ti nijjaṭaṃ niggumbaṃ katvā suṭṭhu yāthāvato paṭividdhā.</p>

<p rend="bodytext">Adhikaṃ <pb ed="M" n="2.0248" /> cetoti <hi rend="bold">abhiceto,</hi> upacārajjhānacittaṃ. Tassa pana adhikatā pākatikakāmāvacaracittehi sundaratāya, sā paṭipakkhato suddhiyāti āha <hi rend="bold">‘‘abhikkantaṃ visuddhaṃ citta’’</hi>nti. <hi rend="bold">Adhicitta</hi>nti samādhimāha. Sopi upacārasamādhi daṭṭhabbo. Vivekajaṃ pītisukhaṃ, samādhijaṃ pītisukhaṃ, apītijaṃ kāyasukhaṃ, satipārisuddhijaṃ ñāṇasukhanti catubbidhampi jhānasukhaṃ paṭipakkhato nikkhantataṃ upādāya nekkhammasukhanti vuccatīti āha <hi rend="bold">‘‘nekkhammasukhaṃ vindatī’’</hi>ti. <hi rend="bold">Icchiticchitakkhaṇe samāpajjituṃ samattho</hi>ti iminā tesu jhānesu samāpajjanavasībhāvamāha. <hi rend="bold">Nikāmalābhī</hi>ti pana vacanato āvajjanādhiṭṭhānapaccavekkhaṇavasiyopi vuttā evāti veditabbā. <hi rend="bold">Sukheneva paccanīkadhamme vikkhambhetvā</hi>ti etena tesaṃ jhānānaṃ sukhappaṭipadataṃ khippābhiññatañca dasseti.</p>

<p rend="bodytext"><hi rend="bold">Vipulāna</hi>nti vepullaṃ pāpitānaṃ jhānānaṃ. Vipulatā nāma subhāvitabhāvena ciratarappavattiyā, sā ca paricchedānurūpāva icchitabbāti <hi rend="bold">‘‘vipulāna’’</hi>nti vatvā <hi rend="bold">‘‘yathāparicchedena vuṭṭhātuṃ samatthoti vuttaṃ hotī’’</hi>ti āha. Paricchedakālañhi appatvāva vuṭṭhahanto akasiralābhī na hoti yāvadicchitaṃ pavattetuṃ asamatthattā. Idāni yathāvutte samāpajjanādivasībhāve byatirekavasena vibhāvetuṃ <hi rend="bold">‘‘ekacco hī’’</hi>tiādi vuttaṃ. Tattha <hi rend="bold">lābhīyeva hotī</hi>ti idaṃ paṭiladdhamattassa jhānassa vasena vuttaṃ. <hi rend="bold">Tathā</hi>ti icchiticchitakkhaṇe. <hi rend="bold">Pāripanthike</hi>ti vasībhāvassa paccanīkadhamme. Jhānādhigamassa pana paccanīkadhammā pageva vikkhambhitā, aññathā jhānādhigamo eva na siyā. <hi rend="bold">Kicchena vikkhambhetī</hi>ti kicchena visodheti. Kāmādīnavapaccavekkhaṇādīhi kāmacchandādīnaṃ viya aññesampi samādhipāripanthikānaṃ dūrasamussāraṇaṃ idha vikkhambhanaṃ visodhanañcāti veditabbaṃ. <hi rend="bold">Nāḷikayanta</hi>nti kālamānanāḷikayantamāha.</p>

<p rend="bodytext"><hi rend="bold">Aṭṭhapitasaṅkappo</hi>ti <pb ed="V" n="2.0226" /> na sammāpaṇihitasaṅkappo. <hi rend="bold">Abhiññāpāragū</hi>ti sabbesaṃ lokiyalokuttaradhammānaṃ abhiññāya pāraṃ gato, sabbadhamme abhivisiṭṭhāya aggamaggapaññāya jānitvā ṭhitoti attho. <hi rend="bold">Pariññāpāragū</hi>ti pañcannaṃ khandhānaṃ pariññāya pāraṃ gato, pañcakkhandhe parijānitvā ṭhitoti attho. <hi rend="bold">Bhāvanāpāragū</hi>ti catunnaṃ maggānaṃ bhāvanāya pāraṃ gato, cattāro magge bhāvetvā ṭhitoti attho. <hi rend="bold">Pahānapāragū</hi>ti sabbakilesānaṃ pahānena pāraṃ gato, sabbakilese pajahitvā ṭhitoti attho <pb ed="M" n="2.0249" />. <hi rend="bold">Sacchikiriyāpāragū</hi>ti nirodhasacchikiriyāya pāraṃ gato, nirodhaṃ sacchikatvā ṭhitoti attho. <hi rend="bold">Samāpattipāragū</hi>ti sabbasamāpattīnaṃ samāpajjanena pāraṃ gato, sabbā samāpattiyo samāpajjitvā ṭhitoti attho. <hi rend="bold">Brahmacariyassa kevalī</hi>ti yaṃ brahmacariyassa kevalaṃ sakalabhāvo, tena samannāgato, sakalacatumaggabrahmacariyavāsoti attho. Tenāha <hi rend="bold">‘‘sakalabrahmacariyo’’</hi>ti, paripuṇṇamaggabrahmacariyoti attho. Sesaṃ suviññeyyameva.</p>

<p rend="centre">Dutiyauruvelasuttavaṇṇanā niṭṭhitā.</p>

<p rend="title">3. Lokasuttavaṇṇanā</p>

<p rend="bodytext" n="23"><hi rend="paranum">23</hi><hi rend="dot">.</hi> Tatiye <hi rend="bold">loko</hi>ti lujjanapalujjanaṭṭhena loko. Atthato purimasmiṃ ariyasaccadvayaṃ, idha pana dukkhaṃ ariyasaccaṃ veditabbaṃ. Tenāha <hi rend="bold">‘‘lokoti dukkhasacca’’</hi>nti. <hi rend="bold">Visaṃyutto</hi>ti visaṃsaṭṭho na paṭibaddho, sabbesaṃ saṃyojanānaṃ sammadeva samucchinnattā tato vippamuttoti attho. <hi rend="bold">Lokasamudayo</hi>ti suttantanayena taṇhā, abhidhammanayena pana abhisaṅkhārehi saddhiṃ diyaḍḍhakilesasahassaṃ. <hi rend="bold">Lokanirodho</hi>ti nibbānaṃ. <hi rend="bold">Sacchikato</hi>ti attapaccakkho kato. <hi rend="bold">Lokanirodhagāminī paṭipadā</hi>ti sīlādikkhandhattayasaṅgaho ariyo aṭṭhaṅgiko maggo. So hi lokanirodhaṃ nibbānaṃ gacchati adhigacchati, tadatthaṃ ariyehi paṭipajjīyati cāti lokanirodhagāminī paṭipadāti vuccati.</p>

<p rend="bodytext">Ettāvatā tathāni abhisambuddho yāthāvato gatoti <hi rend="bold">tathāgato</hi>ti ayamattho dassito hoti. Cattāri hi ariyasaccāni tathāni nāma. Yathāha –</p>

<p rend="indent">‘‘Cattārimāni, bhikkhave, tathāni avitathāni anaññathāni. Katamāni cattāri? Idaṃ dukkhanti, bhikkhave, tathametaṃ avitathametaṃ anaññathameta’’nti (saṃ. ni. 5.1090; paṭi. ma. 2.8) vitthāro.</p>

<p rend="bodytext">Apica <pb ed="V" n="2.0227" /> tathāya gatoti <hi rend="bold">tathāgato, gato</hi>ti ca avagato atīto patto paṭipannoti attho. Idaṃ vuttaṃ hoti – yasmā bhagavā <pb ed="M" n="2.0250" /> sakalalokaṃ tīraṇapariññāya tathāya aviparītāya gato avagato, tasmā loko tathāgatena abhisambuddhoti tathāgato. Lokasamudayaṃ pahānapariññāya tathāya gato atītoti tathāgato. Lokanirodhaṃ sacchikiriyāya tathāya gato pattoti tathāgato. Lokanirodhagāminiṃ paṭipadaṃ tathaṃ aviparītaṃ gato paṭipannoti tathāgatoti. Evaṃ imissā pāḷiyā tathāgatabhāvadīpanavasena attho veditabbo.</p>

<p rend="bodytext">Iti bhagavā catusaccābhisambodhavasena attano tathāgatabhāvaṃ pakāsetvā idāni tattha diṭṭhādiabhisambodhavasenapi taṃ dassetuṃ <hi rend="bold">‘‘yaṃ, bhikkhave’’</hi>tiādimāha. Aṭṭhakathāyaṃ pana ‘‘catūhi saccehi attano buddhabhāvaṃ kathetvā’’ti vuttaṃ, taṃ tathāgatasaddabuddhasaddānaṃ atthato ninnānākaraṇataṃ dassetuṃ vuttaṃ. Tathā ceva hi pāḷi pavattāti. <hi rend="bold">Diṭṭhanti rūpāyatanaṃ</hi> daṭṭhabbato. Tena yaṃ diṭṭhaṃ yaṃ dissati, yaṃ dakkhati, yaṃ samavāye passeyya, taṃ sabbaṃ diṭṭhanteva gahitaṃ kālavisesassa anāmaṭṭhabhāvato yathā ‘‘duddha’’nti dasseti. <hi rend="bold">Suta</hi>ntiādīsupi eseva nayo. <hi rend="bold">Sutanti saddāyatanaṃ</hi> sotabbato. <hi rend="bold">Muta</hi>nti sanissaye indriye nissayaṃ muñcitvā pāpuṇitvā gahetabbaṃ. Tenāha <hi rend="bold">‘‘patvā gahetabbato’’</hi>ti. <hi rend="bold">Viññāta</hi>nti vijānitabbaṃ. Taṃ pana diṭṭhādivinimuttaṃ viññeyyanti āha <hi rend="bold">‘‘sukhadukkhādi dhammārammaṇa’’</hi>nti. <hi rend="bold">Patta</hi>nti yathā tathā patvā hatthagataṃ, adhigatanti attho. Tenāha <hi rend="bold">‘‘pariyesitvā vā apariyesitvā vā’’</hi>ti. <hi rend="bold">Pariyesita</hi>nti pattiyā atthaṃ pariyiṭṭhaṃ. Taṃ pana pattaṃ vā siyā appattaṃ vā, ubhayathāpi pariyesitamevāti āha <hi rend="bold">‘‘pattaṃ vā appattaṃ vā’’</hi>ti. Dvayenapi dvippakārampi pattaṃ dvippakārampi pariyesitaṃ tena tena pakārena tathāgatena abhisambuddhanti dasseti. <hi rend="bold">Cittena anusañcarita</hi>nti te pana apāpetvā citteneva anu anu sañcaritaṃ, viparitakkitanti attho.</p>

<p rend="bodytext"><hi rend="bold">Pītakantiādī</hi>ti <hi rend="bold">ādi</hi>saddena lohitaodātādisabbaṃ rūpārammaṇabhāgaṃ saṅgaṇhāti. <hi rend="bold">Sumano</hi>ti rāgavasena lobhavasena saddhādivasena vā sumano. <hi rend="bold">Dummano</hi>ti byāpādavitakkavasena vā vihiṃsāvitakkavasena vā dummano. <hi rend="bold">Majjhatto</hi>ti aññāṇavasena, ñāṇavasena vā majjhatto. Esa nayo sabbattha. Tattha <hi rend="bold">ādi</hi>saddena saṅkhasaddo, paṇavasaddo, pattagandho, pupphagandho, puppharaso, phalaraso, upādinnaṃ, anupādinnaṃ, majjhattavedanā <pb ed="M" n="2.0251" /> kusalakammaṃ akusalakammanti evamādīnaṃ saṅgaho daṭṭhabbo. <hi rend="bold">Appatta</hi>nti ñāṇena asampattaṃ, aviditanti attho. Tenāha <hi rend="bold">‘‘ñāṇena asacchikata’’</hi>nti. <hi rend="bold">Lokena gata</hi>nti lokena ñātaṃ. <hi rend="bold">Tatheva gatattā</hi>ti tatheva ñātattā abhisambuddhattā <pb ed="V" n="2.0228" />, gatasaddena ekattaṃ buddhiatthanti attho. Gatiattho hi dhātavo buddhiatthā bhavantīti akkharacintakā.</p>

<p rend="bodytext"><hi rend="bold">Yañca, bhikkhave, ratiṃ tathāgato anuttaraṃ sammāsambodhiṃ abhisambujjhatī</hi>ti yassañca visākhapuṇṇamāya rattiyaṃ tathāāgatattādiatthena tathāgato bhagavā bodhimaṇḍe aparājitapallaṅke nisinno tiṇṇaṃ mārānaṃ matthakaṃ madditvā uttaritarābhāvato anuttaraṃ sammāsambodhiṃ āsavakkhayañāṇena saddhiṃ sabbaññutaññāṇaṃ adhigacchati. <hi rend="bold">Yañca rattiṃ anupādisesāya nibbānadhātuyā parinibbāyatī</hi>ti yassañca visākhapuṇṇamāya rattiyaṃyeva kusinārāyaṃ upavattane mallānaṃ sālavane yamakasālānamantare anupādisesāya nibbānadhātuyā parinibbāyati. <hi rend="bold">Yaṃ etasmiṃ antare</hi>ti imāsaṃ dvinnaṃ saupādisesaanupādisesanibbānadhātūnaṃ majjhe pañcacattālīsavassaparimāṇakāle paṭhamabodhiyampi majjhimabodhiyampi pacchimabodhiyampi yaṃ suttageyyādippabhedaṃ dhammaṃ <hi rend="bold">bhāsati</hi> nidassanavasena, <hi rend="bold">lapati</hi> uddisanavasena, <hi rend="bold">niddisati</hi> pariniddisanavasena. <hi rend="bold">Sabbaṃ taṃ tatheva hotī</hi>ti taṃ etthantare desitaṃ sabbaṃ suttageyyādinavaṅgaṃ buddhavacanaṃ atthato byañjanato ca anūnaṃ anadhikaṃ sabbākāraparipuṇṇaṃ rāgamadanimmadanaṃ dosamadanimmadanaṃ mohamadanimmadanaṃ, natthi tattha vālaggamattampi avakkhalitaṃ, ekamuddikāya lañchitaṃ viya ekāya nāḷiyā mitaṃ viya ekatulāya tulitaṃ viya ca taṃ tatheva hoti yassatthāya bhāsitaṃ, ekanteneva tassa sādhanato, <hi rend="bold">no aññathā,</hi> tasmā tathaṃ avitathaṃ anaññathaṃ. Etena tathāvāditāya tathāgatoti dasseti. Gadaattho ayaṃ gatasaddo da-kārassa ta-kāraṃ katvā, tasmā tathaṃ gadatīti tathāgatoti attho. Atha vā āgadanaṃ āgado, vacananti attho. Tato aviparīto āgado assāti da-kārassa ta-kāraṃ katvā tathāgatoti evamettha padasiddhi veditabbā.</p>

<p rend="bodytext"><hi rend="bold">Yathāvādī</hi>ti ye dhamme bhagavā ‘‘ime dhammā akusalā sāvajjā viññugarahitā samattā samādinnā ahitāya dukkhāya saṃvattantī’’ti paresaṃ dhammaṃ desento vadati, te dhamme ekanteneva sayaṃ pahāsi. Ye pana <pb ed="M" n="2.0252" /> dhamme bhagavā – ‘‘ime dhammā kusalā anavajjā viññuppasatthā samattā samādinnā hitāya sukhāya saṃvattantī’’ti vadati, te dhamme ekanteneva sayaṃ upasampajja viharati, tasmā yathāvādī bhagavā tathākārīti veditabbo. Tathā sammadeva sīlādiparipūraṇavasena sammāpaṭipadāyaṃ yathākārī bhagavā, tatheva dhammadesanāya paresaṃ tattha patiṭṭhāpanavasena <hi rend="bold">tathāvādī</hi>. Bhagavato hi vācāya kāyo anulometi, kāyassapi vācā, tasmā <pb ed="V" n="2.0229" /> yathāvādī tathākārī, yathākārī tathāvādī ca hoti. Evaṃbhūtassa ca yathā vācā, kāyopi tathā gato pavatto. Yathā ca kāyo, vācāpi tathā gatā pavattāti attho.</p>

<p rend="bodytext"><hi rend="bold">Abhibhū anabhibhūto</hi>ti upari bhavaggaṃ, heṭṭhā avīcinirayaṃ pariyantaṃ katvā tiriyaṃ aparimāṇāsu lokadhātūsu bhagavā sabbasatte abhibhavati sīlenapi samādhināpi paññāyapi vimuttiyāpi, na tassa tulā vā pamāṇaṃ vā atthi. Asamo asamasamo appaṭimo appaṭibhāgo appaṭipuggalo atulo appameyyo anuttaro dhammarājā devadevo sakkānaṃ atisakko brahmānaṃ atibrahmā, tato eva ayaṃ na kenaci abhibhūto. <hi rend="bold">Dakkhatī</hi>ti sabbaṃ passati. Visesavacanicchāyapi abhāvato anavasesavisayo dasasaddo. Tena yaṃ kiñci neyyaṃ nāma, sabbaṃ taṃ hatthatale āmalakaṃ viya passatīti dīpeti. Aviparītaṃ āsayādiavabodhena hitūpasaṃhārādinā ca satte, bhāvaññatthattūpanayavasena saṅkhāre, sabbākārena suciṇṇavasitāya samāpattiyo, cittañca vase vattetīti <hi rend="bold">vasavattī</hi>ti evamettha attho daṭṭhabbo.</p>

<p rend="bodytext"><hi rend="bold">Visaṃyutto</hi>ti catūhi yogehi visaṃyutto. Tenāha <hi rend="bold">‘‘catunnaṃ yogānaṃ pahānena visaṃyutto’’</hi>ti. <hi rend="bold">Taṇhādiṭṭhiupayehi virahito</hi>ti sabbasmimpi loke taṇhādiṭṭhisaṅkhātehi upayehi virahito.</p>

<p rend="bodytext"><hi rend="bold">Abhibhavitvā ṭhito</hi>ti tabbisayakilesappahānena abhibhuyya atikkamitvā ṭhito. <hi rend="bold">Cattāropi ganthe mocetvā ṭhito</hi>ti sabbe abhijjhākāyaganthādike sakasantānato mocetvā ṭhito. Veneyyasantāne vā attano desanāvilāsena tesaṃ pamocanoti <hi rend="bold">sabbaganthappamocano. Phuṭṭhassa paramā santī</hi>ti assa anena khīṇāsavena buddhena <pb ed="M" n="2.0253" /> paramā santi ñāṇaphusanena phuṭṭhāti evamettha sambandho veditabbo. Tenāha <hi rend="bold">‘‘phuṭṭhassā’’</hi>tiādi. <hi rend="bold">Nibbāne kutoci bhayaṃ natthī</hi>ti kutoci bhayakāraṇato nibbāne bhayaṃ natthi asaṅkhatabhāvena sabbaso khemattā. Tenāha bhagavā – ‘‘khemañca vo, bhikkhave, dhammaṃ desessāmi khemagāminiñca paṭipada’’ntiādi (saṃ. ni. 4.379-408). Nibbānappattassa vā kutoci bhayaṃ natthīti <hi rend="bold">nibbānaṃ akutobhaya</hi>nti evamettha attho daṭṭhabbo, na kutoci bhayaṃ ettha etasmiṃ adhigateti <hi rend="bold">akutobhayaṃ,</hi> nibbānanti evamettha nibbacanañca daṭṭhabbaṃ.</p>

<p rend="bodytext"><hi rend="bold">Anīgho</hi> niddukkho. <hi rend="bold">Sabbakammakkhayaṃ patto</hi>ti sabbesaṃ kammānaṃ khayaṃ pariyosānaṃ accantabhāvaṃ patto. Upadhī sammadeva khīyanti etthāti <hi rend="bold">upadhisaṅkhayo,</hi> nibbānanti āha <hi rend="bold">‘‘upadhisaṅkhayasaṅkhāte nibbāne’’</hi>ti. <hi rend="bold">Cakka</hi>nti dhammacakkaṃ. <hi rend="bold">Pavattayī</hi>ti teparivaṭṭaṃ dvādasākāraṃ pavattesi <pb ed="V" n="2.0230" />. Mahantehi sīlādiguṇehi samannāgatattā <hi rend="bold">mahantaṃ. Vītasārada</hi>nti catuvesārajjayogena vītasāradaṃ. Sesaṃ uttānameva.</p>

<p rend="centre">Lokasuttavaṇṇanā niṭṭhitā.</p>

<p rend="title">4. Kāḷakārāmasuttavaṇṇanā</p>

<p rend="bodytext" n="24"><hi rend="paranum">24</hi><hi rend="dot">.</hi> Catutthe <hi rend="bold">bāḷhaṃ kho ne pasaṃsasī</hi>ti ne samaṇe bāḷhaṃ katvā pasaṃsasi vaṇṇayasi. Kīdisaṃ sīlaṃ etesanti <hi rend="bold">kiṃsīlā</hi>. Ko samācāro etesanti <hi rend="bold">kiṃsamācārā. Guṇamaggasaṇṭhitā</hi>ti guṇaggasaṇṭhitā. <hi rend="bold">Ma</hi>-kāro padasandhikaro, aggaguṇe patiṭṭhitāti vuttaṃ hoti. <hi rend="bold">Santindriyā</hi> santamānasā, ‘‘santaṃ tesaṃ gataṃ ṭhita’’ntipi paṭhanti. <hi rend="bold">Ekakiyā</hi>ti ekakā, catūsu iriyāpathesu ekakā hutvā viharantīti adhippāyo. Tenevāha <hi rend="bold">‘‘adutiyā’’</hi>ti. <hi rend="bold">Tādisā samaṇā mamātī</hi>ti ettha <hi rend="bold">iti</hi>-saddo ādiattho. Tena –</p>

<p rend="gatha1">‘‘Kāyakammaṃ suci nesaṃ, vācākammaṃ anāvilaṃ;</p>

<p rend="gathalast">Manokammaṃ suvisuddhaṃ, tādisā samaṇā mama.</p>

<p rend="gatha1">‘‘Vimalā <pb ed="M" n="2.0254" /> saṅkhamuttābhā, suddhā antarabāhirā;</p>

<p rend="gathalast">Puṇṇā suddhehi dhammehi, tādisā samaṇā mama.</p>

<p rend="gatha1">‘‘Lābhena unnato loko, alābhena ca onato;</p>

<p rend="gathalast">Lābhālābhena ekaṭṭhā, tādisā samaṇā mama.</p>

<p rend="gatha1">‘‘Yasena unnato loko, ayasena ca onato;</p>

<p rend="gathalast">Yasāyasena ekaṭṭhā, tādisā samaṇā mama.</p>

<p rend="gatha1">‘‘Pasaṃsāyunnato loko, nindāyapi ca onato;</p>

<p rend="gathalast">Samā nindāpasaṃsāsu, tādisā samaṇā mama.</p>

<p rend="gatha1">‘‘Sukhena <pb ed="V" n="2.0231" /> unnato loko, dukkhenapi ca onato;</p>

<p rend="gathalast">Akampā sukhadukkhesu, tādisā samaṇā mamā’’ti. (dha. pa. aṭṭha. 2.303 cūḷasubhaddāvatthu) –</p>

<p rend="unindented">Evamādiṃ saṅgaṇhāti.</p>

<p rend="bodytext"><hi rend="bold">‘‘Dūre santo’’</hi>tiādigāthāya ayamattho. <hi rend="bold">Santo</hi>ti rāgādīnaṃ santatāya buddhādayo santo nāma, idha pana pubbabuddhesu katādhikārā ussannakusalamūlā bhāvitabhāvanā sattā santoti adhippetā. <hi rend="bold">Pakāsantī</hi>ti dūre ṭhitāpi buddhānaṃ ñāṇapathaṃ āgacchantā pākaṭā honti. <hi rend="bold">Himavantovā</hi>ti yathā tiyojanasahassavitthato pañcayojanasatubbedho caturāsītiyā kūṭasahassehi paṭimaṇḍito himavantapabbato dūre ṭhitānampi abhimukhe ṭhito viya pakāsati, evaṃ pakāsantīti attho. <hi rend="bold">Asantettha na dissantī</hi>ti lābhagarukā, vitthiṇṇaparalokā, āmisacakkhukā, jīvikatthāya pabbajitā, bālapuggalā asanto nāma. Te ettha buddhānaṃ dakkhiṇassa jāṇumaṇḍalassa santike nisinnāpi na dissanti na paññāyanti. <hi rend="bold">Rattiṃ khittā yathā sarā</hi>ti rattiṃ caturaṅgasamannāgate andhakāre khittā sarā viya tathārūpassa upanissayabhūtassa pubbahetuno abhāvena na paññāyantīti attho.</p>

<p rend="bodytext"><hi rend="bold">Brahmadeyya</hi>nti seṭṭhadeyyaṃ, yathā dinnaṃ na puna gahetabbaṃ hoti nissaṭṭhaṃ pariccattaṃ, evaṃ dinnanti attho.</p>

<p rend="bodytext"><hi rend="bold">Diṭṭhaṃ na maññatī</hi>ti ettha <hi rend="bold">diṭṭha</hi>nti maṃsacakkhunāpi diṭṭhaṃ, dibbacakkhunāpi diṭṭhaṃ, rūpāyatanassetaṃ adhivacanaṃ. Yañhi cakkhudvayena katadassanakiriyāsamāpanaṃ, yaṃ <pb ed="M" n="2.0255" /> cakkhudvayaṃ passati apassi passissati, samavāye passeyya, taṃ sabbaṃ kālavisesavacanicchāya abhāvato ‘‘diṭṭha’’nteva vuttaṃ yathā ‘‘duddha’’nti. Tenevāha <hi rend="bold">‘‘diṭṭhaṃ rūpāyatana’’</hi>nti. <hi rend="bold">Evarūpāni hi vacanānī</hi>ti ‘‘daṭṭhabbaṃ sotabba’’ntiādīni.</p>

<p rend="bodytext"><hi rend="bold">Lābhepi tādī, alābhepi tādī</hi>ti yathā alābhakāle lābhassa laddhakālepi tathevāti tādiso. <hi rend="bold">Yasepī</hi>ti yase satipi mahāparivārakālepi. Sesamettha uttānameva.</p>

<p rend="centre">Kāḷakārāmasuttavaṇṇanā niṭṭhitā.</p>

<p rend="title">5. Brahmacariyasuttavaṇṇanā</p>

<p rend="bodytext" n="25"><hi rend="paranum">25</hi><hi rend="dot">.</hi> Pañcame <pb ed="V" n="2.0232" /><hi rend="bold">nayida</hi>nti ettha <hi rend="bold">na</hi>-iti paṭisedhe nipāto, tassa ‘‘vussatī’’ti iminā sambandho ‘‘na vussatī’’ti, <hi rend="bold">ya</hi>-kāro padasandhikaro. <hi rend="bold">Idaṃ</hi>-saddo ‘‘ekamidāhaṃ, bhikkhave, samayaṃ ukkaṭṭhāyaṃ viharāmi subhagavane sālarājamūle’’tiādīsu (dī. ni. 2.91; ma. ni. 1.501) nipātamattaṃ, ‘‘idaṃ kho taṃ, bhikkhave, appamattakaṃ sīlamattaka’’ntiādīsu (dī. ni. 1.27) yathāvutte āsannapaccakkhe āgato.</p>

<p rend="gatha1">‘‘Idañhi taṃ jetavanaṃ, isisaṅghanisevitaṃ;</p>

<p rend="gathalast">Āvutthaṃ dhammarājena, pītisañjananaṃ mamā’’ti. (ma. ni. 3.387-388; saṃ. ni. 1.48, 101) –</p>

<p rend="unindented">Ādīsu vakkhamāne āsannapaccakkhe. Idhāpi vakkhamāneyeva āsannapaccakkhe daṭṭhabbo.</p>

<p rend="bodytext"><hi rend="bold">Brahmacariya</hi>-saddo –</p>

<p rend="gatha1">‘‘Kiṃ te vataṃ kiṃ pana brahmacariyaṃ,</p>

<p rend="gatha1">Kissa suciṇṇassa ayaṃ vipāko;</p>

<p rend="gatha1">Iddhī jutī balavīriyūpapatti,</p>

<p rend="gathalast">Idañca te nāga mahāvimānaṃ.</p>

<p rend="gatha1">‘‘Ahañca bhariyā ca manussaloke,</p>

<p rend="gatha2">Saddhā ubho dānapatī ahumhā;</p>

<p rend="gatha3">Opānabhūtaṃ me gharaṃ tadāsi,</p>

<p rend="gathalast">Santappitā samaṇabrāhmaṇā ca.</p>

<p rend="gatha1">‘‘Taṃ <pb ed="M" n="2.0256" /> me vataṃ taṃ pana brahmacariyaṃ,</p>

<p rend="gatha2">Tassa suciṇṇassa ayaṃ vipāko;</p>

<p rend="gatha3">Iddhī jutī balavīriyūpapatti,</p>

<p rend="gathalast">Idañca me vīra mahāvimāna’’nti. –</p>

<p rend="unindented">Imasmiṃ <pb ed="V" n="2.0233" /><hi rend="bold">puṇṇakajātake</hi> (jā. 2.22.1595) dāne āgato.</p>

<p rend="gatha1">‘‘Kena pāṇi kāmadado, kena pāṇi madhussavo;</p>

<p rend="gathalast">Kena te brahmacariyena, puññaṃ pāṇimhi ijjhatī’’ti. –</p>

<p rend="unindented">Imasmiṃ <hi rend="bold">aṅkurapetavatthusmiṃ</hi> (pe. va. 275, 277) veyyāvacce.</p>

<p rend="bodytext">‘‘Evaṃ kho taṃ, bhikkhave, tittiriyaṃ nāma brahmacariyaṃ ahosī’’ti imasmiṃ <hi rend="bold">tittirajātake</hi> (cūḷava. 311) pañcasikkhāpadasīle.</p>

<p rend="bodytext">‘‘Taṃ kho pana me, pañcasikha, brahmacariyaṃ neva nibbidāya na virāgāya…pe… yāvadeva brahmalokūpapattiyā’’ti imasmiṃ <hi rend="bold">mahāgovindasutte</hi> (dī. ni. 2.329) brahmavihāre.</p>

<p rend="bodytext">‘‘Pare abrahmacārī bhavissanti, mayamettha brahmacārī bhavissāmā’’ti imasmiṃ <hi rend="bold">sallekhasutte</hi> (ma. ni. 1.83) methunaviratiyaṃ.</p>

<p rend="gatha1">‘‘Mayañca bhariyā nātikkamāma,</p>

<p rend="gatha2">Amhe ca bhariyā nātikkamanti;</p>

<p rend="gatha3">Aññatra tāhi brahmacariyaṃ carāma,</p>

<p rend="gathalast">Tasmā hi amhaṃ daharā na mīyare’’ti. –</p>

<p rend="unindented">Imasmiṃ <hi rend="bold">mahādhammapālajātake</hi> (jā. 1.10.97) sadārasantose.</p>

<p rend="bodytext">‘‘Abhijānāmi kho panāhaṃ, sāriputta, caturaṅgasamannāgataṃ brahmacariyaṃ caritā, tapassī sudaṃ homī’’ti <hi rend="bold">lomahaṃsasutte</hi> (ma. ni. 1.155) vīriye.</p>

<p rend="gatha1">‘‘Hīnena brahmacariyena, khattiye upapajjati;</p>

<p rend="gathalast">Majjhimena ca devattaṃ, uttamena visujjhatī’’ti. –</p>

<p rend="unindented"><hi rend="bold">Nimijātake</hi> (jā. 2.22.429) attadamanavasena kate aṭṭhaṅgike uposathe.</p>

<p rend="bodytext">‘‘Idaṃ <pb ed="M" n="2.0257" /><pb ed="V" n="2.0234" /> kho pana me, pañcasikha, brahmacariyaṃ ekantanibbidāya virāgāya…pe… ayameva ariyo aṭṭhaṅgiko maggo’’ti <hi rend="bold">mahāgovindasutteyeva</hi> (dī. ni. 2.329) ariyamagge.</p>

<p rend="bodytext">‘‘Tayidaṃ brahmacariyaṃ iddhañceva phītañca vitthārikaṃ bāhujaññaṃ puthubhūtaṃ yāva devamanussehi suppakāsita’’nti <hi rend="bold">pāsādikasutte</hi> (dī. ni. 3.174) sikkhattayasaṅgahite sakalasmiṃ sāsane. Idhāpi ariyamagge sāsane ca vattati.</p>

<p rend="bodytext"><hi rend="bold">Vussatī</hi>ti vusīyati, carīyatīti attho. <hi rend="bold">Janakuhanattha</hi>nti ‘‘aho ayyo sīlavā vattasampanno appiccho santuṭṭho mahiddhiko mahānubhāvo’’tiādinā janassa sattalokassa vimhāpanatthaṃ. Keci pana <hi rend="bold">‘‘kuhanattha</hi>nti pāpicchassa icchāpakatassa sato sāmantajappanairiyāpathanissitapaccayapaṭisevanasaṅkhātena tividhena kuhanavatthunā kuhakabhāvena janassa vimhāpanattha’’nti vadanti. Idhāpi ayamevattho dassito. Tenevāha <hi rend="bold">‘‘tīhi kuhanavatthūhi janassa kuhanatthāyā’’</hi>ti, janassa vimhāpanatthāyāti attho. <hi rend="bold">Janalāpanattha</hi>nti ‘‘evarūpassa nāma ayyassa dinnaṃ mahapphalaṃ bhavissatī’’ti pasannacittehi ‘‘kenattho, kiṃ āharīyatū’’ti vadāpanatthaṃ. ‘‘Janalapanattha’’ntipi paṭhanti, tassa pāpicchassa sato paccayatthaṃ parikathobhāsādivasena lapanabhāvena upalāpakabhāvena janassa lapanatthanti attho. Tenevāha <hi rend="bold">‘‘na janalapanatthanti na janassa upalāpanattha’’</hi>nti.</p>

<p rend="bodytext"><hi rend="bold">Na itivādappamokkhānisaṃsattha</hi>nti ettha ‘‘na lābhasakkārasilokānisaṃsattha’’ntipi paṭhanti. Tattha yvāyaṃ ‘‘ākaṅkheyya ce, bhikkhave, bhikkhu ‘lābhī assaṃ cīvarapiṇḍapātasenāsanagilānapaccayabhesajjaparikkhārāna’nti, sīlesvevassa paripūrakārī’’ti (ma. ni. 1.65) sīlānisaṃsabhāvena vutto catupaccayalābho ca. Catunnaṃ paccayānaṃ sakkaccadānasaṅkhāto ādarabahumānagarukaraṇasaṅkhāto ca sakkāro, yo ca ‘‘sīlasampanno bahussuto sutadharo āraddhavīriyo’’tiādinā nayena uggacchanakathutighosasaṅkhāto siloko brahmacariyaṃ vasantānaṃ diṭṭhadhammiko ānisaṃso, tadatthanti attho. Keci pana <hi rend="bold">‘‘lābhasakkārasilokānisaṃsattha</hi>nti pāpicchasseva sato lābhādigarutāya lābhasakkārasilokasaṅkhātassa ānisaṃsassa udayassa nipphādanattha’’nti evamatthaṃ vadanti.</p>

<p rend="bodytext"><hi rend="bold">Na</hi><pb ed="M" n="2.0258" /><hi rend="bold">iti maṃ jano jānātū</hi>ti evaṃ brahmacariyavāse sati ‘‘sīlavā kalyāṇadhammo’’tiādinā <pb ed="V" n="2.0235" /> maṃ loko jānātu sambhāvetūti attano santaguṇavasena sambhāvanatthampi na idaṃ brahmacariyaṃ vussatīti sambandho. Keci pana ‘‘pāpicchassa sato asantaguṇasambhāvanādhippāyena ‘iti evaṃguṇoti maṃ loko jānātū’ti na idaṃ brahmacariyaṃ vussatī’’ti evamettha atthaṃ vadanti. Sabbatthāpi panettha purimo purimoyeva atthavikappo sundarataro.</p>

<p rend="bodytext"><hi rend="bold">Atha kho</hi>ti ettha <hi rend="bold">athā</hi>ti aññatthe nipāto, <hi rend="bold">kho</hi>ti avadhāraṇe. Tena kuhanādito aññadatthaṃyeva idaṃ, bhikkhave, brahmacariyaṃ vussatīti dasseti. Idāni taṃ payojanaṃ dassento <hi rend="bold">‘‘saṃvaratthaṃ pahānattha’’</hi>nti āha. Tattha pañcavidho saṃvaro – pātimokkhasaṃvaro, satisaṃvaro, ñāṇasaṃvaro, khantisaṃvaro, vīriyasaṃvaroti. ‘‘Iti iminā pātimokkhasaṃvarena upeto hoti samupeto’’tiādinā (vibha. 511) nayena āgato ayaṃ <hi rend="bold">pātimokkhasaṃvaro,</hi> sīlasaṃvarotipi vuccati. ‘‘Rakkhati cakkhundriyaṃ, cakkhundriye saṃvaraṃ āpajjatī’’ti (ma. ni. 1.295; saṃ. ni. 4.239; a. ni. 3.16) āgato ayaṃ <hi rend="bold">satisaṃvaro</hi>.</p>

<p rend="gatha1">‘‘Yāni sotāni lokasmiṃ, sati tesaṃ nivāraṇaṃ;</p>

<p rend="gathalast">Sotānaṃ saṃvaraṃ brūmi, paññāyete pidhīyare’’ti. (su. ni. 1041; cūḷani. ajitamāṇavapucchāniddeso 4; netti. 4.11, 45) –</p>

<p rend="unindented">Āgato ayaṃ <hi rend="bold">ñāṇasaṃvaro</hi>. ‘‘Khamo hoti sītassa uṇhassā’’tiādinā (ma. ni. 1.24; a. ni. 4.114; 6.58) nayena āgato ayaṃ <hi rend="bold">khantisaṃvaro</hi>.</p>

<p rend="bodytext">‘‘Uppannaṃ kāmavitakkaṃ nādhivāsetī’’tiādinā (ma. ni. 1.26; a. ni. 4.114; 6.58) nayena āgato ayaṃ <hi rend="bold">vīriyasaṃvaro</hi>.</p>

<p rend="bodytext">Atthato pana pāṇātipātādīnaṃ pajahanavasena vattappaṭivattānaṃ pūraṇavasena ca pavattā cetanā ceva virati ca. Saṅkhepato sabbo kāyavacīsaṃyamo, vitthārato sattannaṃ āpattikkhandhānaṃ avītikkamo sīlasaṃvaro. Sati eva <hi rend="bold">satisaṃvaro,</hi> satippadhānā vā kusalā khandhā. Ñāṇameva <hi rend="bold">ñāṇasaṃvaro</hi>. Adhivāsanavasena adoso, adosappadhānā vā <pb ed="M" n="2.0259" /> tathāpavattā kusalā khandhā <hi rend="bold">khantisaṃvaro,</hi> paññāti eke. Kāmavitakkādīnaṃ abhibhavanavasena pavattaṃ vīriyameva <hi rend="bold">vīriyasaṃvaro</hi>. Tesu paṭhamo kāyaduccaritādīsu dussīlassa saṃvaraṇato saṃvaro, dutiyo muṭṭhassaccassa <pb ed="V" n="2.0236" />, tatiyo aññāṇassa, catuttho akkhantiyā, pañcamo kosajjassa saṃvaraṇato pidahanato saṃvaroti veditabbo. Evametassa saṃvarassa atthāya <hi rend="bold">saṃvaratthaṃ</hi> saṃvaranipphādanatthanti attho.</p>

<p rend="bodytext"><hi rend="bold">Tīhi pahānehī</hi>ti tadaṅgavikkhambhanasamucchedasaṅkhātehi tīhi pahānehi. Pañcavidhappahānampi idha vattuṃ vaṭṭatiyeva. Pañcavidhañhi pahānaṃ tadaṅgavikkhambhanasamucchedappaṭippassaddhinissaraṇavasena. Tattha yaṃ dīpālokeneva tamassa paṭipakkhabhāvato alobhādīhi lobhādikassa nāmarūpaparicchedādivipassanāñāṇehi tassa tassa anatthassa pahānaṃ, seyyathidaṃ – pariccāgena lobhādimalassa, sīlena pāṇātipātādidussīlyassa, saddhādīhi assaddhiyādikassa, nāmarūpavavatthānena sakkāyadiṭṭhiyā, paccayapariggahena ahetuvisamahetudiṭṭhīnaṃ, tasseva aparabhāgena kaṅkhāvitaraṇena kathaṃkathībhāvassa, kalāpasammasanena ahaṃmamāti gāhassa, maggāmaggavavatthānena amagge maggasaññāya, udayadassanena ucchedadiṭṭhiyā, vayadassanena sassatadiṭṭhiyā, bhayadassanena sabhaye abhayasaññāya, ādīnavadassanena assādasaññāya, nibbidānupassanena abhiratisaññāya, muccitukamyatāñāṇena amuccitukamyatāya, upekkhāñāṇena anupekkhāya, anulomena dhammaṭṭhitiyaṃ nibbāne ca paṭilomabhāvassa, gotrabhunā saṅkhāranimittaggāhassa pahānaṃ, etaṃ <hi rend="bold">tadaṅgappahānaṃ</hi> nāma.</p>

<p rend="bodytext">Yaṃ pana upacārappanābhedena samādhinā pavattibhāvanivāraṇato ghaṭappahāreneva udakapiṭṭhe sevālassa, tesaṃ tesaṃ nīvaraṇādidhammānaṃ pahānaṃ, etaṃ <hi rend="bold">vikkhambhanappahānaṃ</hi> nāma. Yaṃ catunnaṃ ariyamaggānaṃ bhāvitattā taṃtaṃmaggavato attano santāne ‘‘diṭṭhigatānaṃ pahānāyā’’tiādinā (dha. sa. 277; vibha. 628) nayena vuttassa samudayapakkhiyassa kilesagahaṇassa accantaṃ appavattibhāvena samucchindanaṃ, etaṃ <hi rend="bold">samucchedappahānaṃ</hi> nāma. Yaṃ pana phalakkhaṇe paṭippassaddhatthaṃ kilesānaṃ, etaṃ <hi rend="bold">paṭippassaddhippahānaṃ</hi> nāma. Yaṃ sabbasaṅkhatanissaṭattā pahīnasabbasaṅkhataṃ nibbānaṃ, etaṃ <hi rend="bold">nissaraṇappahānaṃ</hi> nāma <pb ed="M" n="2.0260" />. Tassa pañcavidhassapi tathā tathā rāgādikilesānaṃ paṭinissajjanaṭṭhena samatikkamanaṭṭhena vā pahānassa atthāya, pahānasādhanatthanti evamettha attho daṭṭhabbo.</p>

<p rend="bodytext">Tattha saṃvarena kilesānaṃ cittasantāne pavesanivāraṇaṃ pahānena ca pavesanivāraṇameva samugghāto cāti vadanti. Ubhayenapi pana yathārahaṃ ubhayaṃ sampajjatīti daṭṭhabbaṃ. Sīlādidhammā eva hi saṃvaraṇato saṃvaraṃ, pajahanato pahānanti.</p>

<p rend="bodytext"><hi rend="bold">Anītiha</hi>nti <pb ed="V" n="2.0237" /> ītiyo vuccanti upaddavā diṭṭhadhammikā samparāyikā ca. Ītiyo hantīti ītihaṃ, anu ītihanti <hi rend="bold">anītihaṃ,</hi> sāsanabrahmacariyaṃ maggabrahmacariyañca. Atha vā ītīhi anatthehi saddhiṃ hananti gacchanti pavattantīti ītihā, taṇhādiupakkilesā. Natthi ettha ītihāti <hi rend="bold">anītihaṃ</hi>. Ītihā vā yathāvuttenatthena titthiyasamayā, tappaṭipakkhato idaṃ <hi rend="bold">anītihaṃ</hi>. ‘‘Anitiha’’ntipi pāṭho. Tassattho – ‘‘itihāya’’nti dhammesu anekaṃsaggāhabhāvato vicikicchā itihaṃ nāma, sammāsambuddhappaveditattā yathānusiṭṭhaṃ paṭipajjantānaṃ nikkaṅkhabhāvasādhanato ca natthi ettha itihanti <hi rend="bold">anitihaṃ,</hi> aparapattiyanti attho. Vuttañhetaṃ ‘‘paccattaṃ veditabbo viññūhī’’ti, ‘‘atakkāvacaro’’ti (dī. ni. 2.67; ma. ni. 1.281; 2.337; saṃ. ni. 1.172; mahāva. 7-8) ca. Gāthābandhasukhatthaṃ pana ‘‘anītiha’’nti dīghaṃ katvā paṭhanti. Pacchimaṃ panettha atthavikappaṃ dassetuṃ <hi rend="bold">‘‘itihaparivajjita’’</hi>ntiādi vuttaṃ.</p>

<p rend="bodytext">Nibbānasaṅkhātaṃ ogadhaṃ patiṭṭhaṃ pāraṃ gacchatīti nibbānogadhagāmī, vimuttirasattā ekanteneva nibbānasampāpakoti attho, taṃ <hi rend="bold">nibbānogadhagāminaṃ</hi> brahmacariyaṃ. <hi rend="bold">Nibbānogadho</hi>ti vā ariyamaggo vuccati tena vinā nibbānāvagāhaṇassa asambhavato tassa ca nibbānaṃ anālambitvā appavattanato, tañcetaṃ ekantasampādanena gacchatīti <hi rend="bold">nibbānogadhagāmī</hi>. Atha vā <hi rend="bold">nibbānogadhagāmina</hi>nti nibbānassa antogāminaṃ. Maggabrahmacariyañhi nibbānaṃ ārammaṇaṃ karitvā tassa anto eva pavattatīti. Imameva ca atthavikappaṃ dassetuṃ <hi rend="bold">‘‘nibbānassa antogāmina’’</hi>ntiādi vuttaṃ. <hi rend="bold">So</hi>ti yo so samatiṃsa pāramiyo pūretvā sabbakilese bhañjitvā anuttaraṃ sammāsambodhiṃ abhisambuddho, so bhagavā <hi rend="bold">adesayi</hi> desesi <pb ed="M" n="2.0261" />. <hi rend="bold">Mahantehī</hi>ti mahāātumehi uḷārajjhāsayehi. Mahantaṃ nibbānaṃ, mahante vā sīlakkhandhādike esanti gavesantīti <hi rend="bold">mahesino,</hi> buddhādayo ariyā. Tehi <hi rend="bold">anuyāto</hi> paṭipanno.</p>

<p rend="bodytext"><hi rend="bold">Yathā buddhena desita</hi>nti yathā abhiññeyyādibhāvena sammāsambuddhena mayā desitaṃ, evaṃ ye etaṃ maggabrahmacariyaṃ tadatthaṃ sāsanabrahmacariyañca paṭipajjanti. Te diṭṭhadhammikasamparāyikaparamatthehi yathārahaṃ anusāsantassa satthu mayhaṃ sāsanakārino ovādappaṭikarā sakalassa vaṭṭadukkhassa antaṃ pariyantaṃ appavattiṃ karissanti, dukkhassa vā antaṃ nibbānaṃ sacchikarissantīti.</p>

<p rend="centre">Brahmacariyasuttavaṇṇanā niṭṭhitā.</p>

<p rend="title">6. Kuhasuttavaṇṇanā</p>

<p rend="bodytext" n="26"><hi rend="paranum">26</hi><hi rend="dot">.</hi> Chaṭṭhe <pb ed="V" n="2.0238" /><hi rend="bold">kuhakā</hi>ti sāmantajappanādinā kuhanavatthunā kuhakā, asantaguṇasambhāvanicchāya kohaññaṃ katvā paresaṃ viddhaṃsakāti attho. <hi rend="bold">Thaddhā</hi>ti ‘‘kodhano hoti upāyāsabahulo, appampi vutto samāno abhisajjati kuppati byāpajjati patitthīyatī’’ti (a. ni. 3.25, 27) evaṃ vuttena kodhena ca, ‘‘dubbaco hoti dovacassakaraṇehi dhammehi samannāgato akkhamo appadakkhiṇaggāhī anusāsani’’nti (ma. ni. 1.181; pārā. 426). Evaṃ vuttena dovacassena ca, ‘‘jātimado, gottamado, lābhamado, ārogyamado, yobbanamado, jīvitamado’’ti (vibha. 832) evaṃ vuttajātimadādibhedena mānena ca garukātabbesu garūsupi nipaccakāraṃ akatvā ayosalākaṃ gilitvā ṭhitā viya anonatā hutvā vicaraṇakā. Tenāha <hi rend="bold">‘‘kodhena cā’’</hi>tiādi.</p>

<p rend="bodytext"><hi rend="bold">Upalāpakā</hi>ti micchājīvavasena kulasaṅgaṇhakā. <hi rend="bold">Lapā</hi>ti paccayatthaṃ payuttavācāvasena nippesikatāvasena lapakāti attho. <hi rend="bold">Siṅga</hi>nti siṅgāraṃ. Tañhi kusalassa vijjhanato suṭṭhu āsevitatāya sīse parikkhittaṃ sunibbattaṃ visāṇaṃ viya thirattā ca siṅgaṃ viyāti siṅgaṃ, nāgarikabhāvasaṅkhātassa kilesasiṅgassetaṃ nāmaṃ. Siṅgārabhāvo <hi rend="bold">siṅgāratā,</hi> siṅgārakaraṇakaākāro vā. Cāturabhāvo <hi rend="bold">cāturatā</hi>. Tathā <pb ed="M" n="2.0262" /><hi rend="bold">cāturiyaṃ</hi>. Parikkhatabhāvo <hi rend="bold">parikkhatatā,</hi> parikhaṇitvā ṭhapitasseva daḷhasiṅgārassetaṃ nāmaṃ. Itaraṃ tasseva vevacanaṃ. Evaṃ sabbehi vārehi kilesasiṅgāratāva kathitā.</p>

<p rend="bodytext"><hi rend="bold">Uggatanaḷā</hi>ti naḷasadisaṃ tucchamānaṃ ukkhipitvā vicaraṇakā. Tenāha <hi rend="bold">‘‘tucchamānaṃ ukkhipitvā ṭhitā’’</hi>ti. Yasmā te kuhanādiyogato na sammāpaṭipannā, tasmā <hi rend="bold">‘‘mama santakā na hontī’’</hi>ti vuttaṃ. <hi rend="bold">Apagatā</hi>ti yadipi te mama sāsane pabbajitā, yathānusiṭṭhaṃ pana appaṭipajjanato apagatā eva imasmā dhammavinayā, ito te suvidūre ṭhitāti dasseti. Vuttañhetaṃ –</p>

<p rend="gatha1">‘‘Nabhañca dūre pathavī ca dūre,</p>

<p rend="gatha2">Pāraṃ samuddassa tadāhu dūre;</p>

<p rend="gatha3">Tato have dūrataraṃ vadanti,</p>

<p rend="gathalast">Satañca dhammo asatañca rājā’’ti. (jā. 2.21.414);</p>

<p rend="bodytext"><hi rend="bold">Sabbattha</hi><pb ed="V" n="2.0239" /><hi rend="bold">patthaṭatāya vepullaṃ pāpuṇantī</hi>ti sabbattha patthaṭabhāvena sīlādidhammakkhandhapāripūriyā vepullaṃ pāpuṇanti.</p>

<p rend="centre">Kuhasuttavaṇṇanā niṭṭhitā.</p>

<p rend="title">7. Santuṭṭhisuttavaṇṇanā</p>

<p rend="bodytext" n="27"><hi rend="paranum">27</hi><hi rend="dot">.</hi> Sattame <hi rend="bold">niddosānī</hi>ti avajjarahitāni āgamanasuddhito kāyamaṇḍanādikilesavatthubhāvābhāvato ca. Tattha sulabhatāya pariyesanadukkhassa abhāvo dassito, appatāya pariharaṇadukkhassapi abhāvo dassito, anavajjatāya agarahitabbatāya bhikkhusāruppabhāvo dassito hoti. Appatāya vā parittāsassa avatthutā, sulabhatāya gedhādīnaṃ avatthutā, anavajjatāya ādīnavadassananissaraṇapaññānaṃ atthitā dassitā hoti. Appatāya vā lābhena na somanassaṃ janayanti, alābhena na domanassaṃ janayanti, anavajjatāya vippaṭisāranimittaṃ aññāṇupekkhaṃ na janayanti avippaṭisāravatthubhāvato.</p>

<p rend="bodytext"><hi rend="bold">Paṃsukūla</hi>nti <pb ed="M" n="2.0263" /> saṅkārakūṭādīsu yattha katthaci paṃsūnaṃ upari ṭhitattā abbhuggataṭṭhena paṃsukūlaṃ viyāti paṃsukūlaṃ, paṃsu viya kucchitabhāvaṃ ulati gacchatīti paṃsukūlanti evaṃ laddhanāmaṃ rathikādīsu patitanantakāni uccinitvā katacīvaraṃ. <hi rend="bold">Rukkhamūla</hi>nti vivekānurūpaṃ yaṃ kiñci rukkhasamīpaṃ. <hi rend="bold">Yaṃ kiñci mutta</hi>nti yaṃ kiñci gomuttaṃ. Keci panettha ‘‘gomuttaparibhāvitaharītakakhaṇḍaṃ <hi rend="bold">pūtimutta’’</hi>nti vadanti. ‘‘Pūtibhāvena āpaṇādito vissaṭṭhaṃ chaḍḍitaṃ apariggahitaṃ yaṃ kiñci bhesajjaṃ <hi rend="bold">pūtimutta</hi>nti adhippeta’’nti apare.</p>

<p rend="bodytext"><hi rend="bold">Yato kho</hi>ti paccatte nissakkavacanaṃ, yaṃ khoti vuttaṃ hoti. <hi rend="bold">Tena tuṭṭho hotī</hi>ti vuttakiriyaṃ parāmasati. <hi rend="bold">Tuṭṭho</hi>ti santuṭṭho. <hi rend="bold">Idamassāha</hi>nti yvāyaṃ catubbidhena yathāvuttena paccayena appena sulabhena santoso, idaṃ imassa bhikkhuno sīlasaṃvarādīsu aññataraṃ ekaṃ sāmaññaṅgaṃ samaṇabhāvakāraṇanti ahaṃ vadāmi. Santuṭṭhassa hi catupārisuddhisīlaṃ paripuṇṇaṃ hoti, samathavipassanā ca bhāvanāpāripūriṃ gacchanti. Atha vā sāmaññaṃ nāma ariyamaggo, tassa saṅkhepato dve aṅgā bāhiraṃ ajjhattikanti. Tattha bāhiraṃ sappurisūpanissayo saddhammassavanañca. Ajjhattikaṃ pana yonisomanasikāro dhammānudhammappaṭipatti ca. Tesu yasmā yathārahaṃ dhammānudhammappaṭipattibhūtā tassa mūlabhūtā cete dhammā, yadidaṃ appicchatā santuṭṭhitā pavivittatā asaṃsaṭṭhatā <pb ed="V" n="2.0240" /> āraddhavīriyatāti evamādayo, tasmā vuttaṃ <hi rend="bold">‘‘idamassāhaṃ aññataraṃ sāmaññaṅganti vadāmī’’</hi>ti.</p>

<p rend="bodytext"><hi rend="bold">Senāsanamārabbhā</hi>ti vihārādiṃ mañcapīṭhādiñca senāsanaṃ nissāya. <hi rend="bold">Cīvaraṃ pānabhojana</hi>nti nivāsanādicīvaraṃ ambapānakādipānaṃ khādanīyabhojanīyādibhuñjitabbavatthuñca ārabbhāti sambandho. <hi rend="bold">Vighāto</hi>ti vighātabhāvo, cittassa dukkhaṃ na hotīti yojanā. Ayañhettha saṅkhepattho – ‘‘amukasmiṃ nāma āvāse paccayā sulabhā’’ti labhitabbaṭṭhānagamanena vā ‘‘mayhaṃ pāpuṇāti, na tuyha’’nti vivādāpajjanena vā navakammakaraṇādivasena vā senāsanādīni pariyesantānaṃ asantuṭṭhānaṃ icchitālābhādinā yo vighāto cittassa hoti, so tattha santuṭṭhassa na hoti. <hi rend="bold">Disā nappaṭihaññatī</hi>ti santuṭṭhiyā cātuddisabhāvena disā na paṭihanati. Vuttañhetaṃ ‘‘cātuddiso appaṭigho ca hoti, santussamāno itarītarenā’’ti (su. ni. 42).</p>

<p rend="bodytext"><hi rend="bold">Samaṇadhammassa</hi><pb ed="M" n="2.0264" /><hi rend="bold">anulomā</hi>ti samaṇadhammassa samathavipassanābhāvanāya, ariyamaggasseva vā anucchavikā appicchatādayo. <hi rend="bold">Tuṭṭhacittassa bhikkhuno</hi>ti tuṭṭhacittena bhikkhunā. <hi rend="bold">Adhiggahitā hontī</hi>ti paṭipakkhadhamme abhibhavitvā gahitā honti. <hi rend="bold">Antogatā</hi>ti abbhantaragatā. Na <hi rend="bold">paribāhirā</hi>ti na bāhirā katā.</p>

<p rend="centre">Santuṭṭhisuttavaṇṇanā niṭṭhitā.</p>

<p rend="title">8. Ariyavaṃsasuttavaṇṇanā</p>

<p rend="bodytext" n="28"><hi rend="paranum">28</hi><hi rend="dot">.</hi> Aṭṭhame <hi rend="bold">vaṃsa</hi>-saddo ‘‘piṭṭhivaṃsaṃ atikkamitvā nisīdatī’’tiādīsu dvinnaṃ gopānasīnaṃ sandhānaṭṭhāne ṭhapetabbadaṇḍake āgato.</p>

<p rend="gatha1">‘‘Vaṃso visālo ca yathā visatto,</p>

<p rend="gatha2">Puttesu dāresu ca yā apekkhā;</p>

<p rend="gatha3">Vaṃsakkaḷīrova asajjamāno,</p>

<p rend="gathalast">Eko care khaggavisāṇakappo’’ti. –</p>

<p rend="unindented">Ādīsu kaṭṭhake. ‘‘Bherisaddo mudiṅgasaddo vaṃsatālasaddo’’tiādīsu tūriyavisese, veṇūtipi vuccati <pb ed="V" n="2.0241" />. ‘‘Bhinnena piṭṭhivaṃsena mato hatthī’’tiādīsu hatthiādīnaṃ piṭṭhivemajjhe padese. ‘‘Kulavaṃsaṃ ṭhapessāmī’’tiādīsu kulanvaye. ‘‘Vaṃsānurakkhako paveṇīpālako’’tiādīsu guṇānupubbiyaṃ guṇānaṃ pabandhappavattiyaṃ. Idha pana catupaccayasantosabhāvanārāmatāsaṅkhātaguṇānaṃ pabandhe daṭṭhabbo. Tassa pana vaṃsassa kulanvayaṃ guṇanvayañca nidassanavasena dassetuṃ <hi rend="bold">‘‘yathā hī’’</hi>tiādi vuttaṃ. Tattha <hi rend="bold">khattiyavaṃso</hi>ti khattiyakulavaṃso. Esa nayo sesapadesupi. <hi rend="bold">Samaṇavaṃso</hi> pana samaṇatanti samaṇapaveṇī. <hi rend="bold">Mūlagandhādīna</hi>nti <hi rend="bold">ādi</hi>-saddena yathā sāragandhādīnaṃ saṅgaho, evamettha gorasādīnampi saṅgaho daṭṭhabbo, dutiyena pana <hi rend="bold">ādi</hi>-sadena kāsikavatthasappimaṇḍādīnaṃ.</p>

<p rend="bodytext"><hi rend="bold">Ariya</hi>-saddo amilakkhesupi manussesu pavattati, yesaṃ nivasanaṭṭhānaṃ ariyaṃ āyatananti vuccati. Yathāha ‘‘yāvatā, ānanda, ariyaṃ āyatana’’nti <pb ed="M" n="2.0265" /> (dī. ni. 2.152; udā. 76). Lokiyasādhujanesupi ‘‘ye hi vo ariyā parisuddhakāyasamācārā, tesaṃ ahaṃ aññataro’’tiādīsu (ma. ni. 1.35). Idha pana ye ‘‘ārakā kilesehī’’tiādinā laddhanibbacanā paṭividdhaariyasaccā, te eva adhippetāti dassetuṃ <hi rend="bold">‘‘ke pana te ariyā’’</hi>ti pucchaṃ katvā <hi rend="bold">‘‘ariyā vuccantī’’</hi>tiādi vuttaṃ. Tattha ye mahāpaṇidhānakappato paṭṭhāya yāvāyaṃ kappo, etthantare uppannā sammāsambuddhā. Te tāva sarūpato dassetvā tadaññepi sammāsambuddhe paccekabuddhe buddhasāvake ca saṅgahetvā anavasesato ariye dassetuṃ <hi rend="bold">‘‘apicā’’</hi>tiādi vuttaṃ. Tattha yāva sāsanaṃ antaradhāyati, tāva satthā dharati eva nāmāti imameva bhagavantaṃ. Ye cetarahi buddhasāvakā, te ca sandhāya paccuppannaggahaṇaṃ. Tasmiṃ tasmiṃ kāle te te paccuppannāti ce, atītānāgataggahaṇaṃ na kattabbaṃ siyā.</p>

<p rend="bodytext">Idāni yathā bhagavā ‘‘dhammaṃ vo, bhikkhave, desessāmi ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ pakāsessāmi, yadidaṃ cha chakkānī’’ti <hi rend="bold">chachakkadesanāya</hi> (ma. ni. 3.420) aṭṭhahi padehi vaṇṇaṃ abhāsi. Evaṃ mahāariyavaṃsadesanāya ariyānaṃ vaṃsaṃ ‘‘cattārome, bhikkhave, ariyavaṃsā aggaññā rattaññā vaṃsaññā porāṇā, asaṃkiṇṇā asaṃkiṇṇapubbā na saṃkīyanti na saṃkīyissanti, appaṭikuṭṭhā samaṇehi brāhmaṇehi viññūhī’’ti yehi navahi padehi vaṇṇaṃ abhāsi, tāni tāva ānetvā thomanāvaseneva vaṇṇento <hi rend="bold">‘‘te kho panete’’</hi>tiādimāha. <hi rend="bold">Aggāti jānitabbā</hi> sabbavaṃsehi seṭṭhabhāvato seṭṭhabhāvasādhanato ca.</p>

<p rend="bodytext"><hi rend="bold">Rattaññā cirarattāti jānitabbā</hi> rattaññūhi buddhādīhi tehi ca tathā anuṭṭhitattā. <hi rend="bold">Vaṃsāti jānitabbā</hi>ti <pb ed="V" n="2.0242" /> buddhādīnaṃ ariyānaṃ vaṃsāti jānitabbā. <hi rend="bold">Porāṇā</hi>ti purātanā. <hi rend="bold">Na adhunappattikā</hi>ti na adhunātanā. <hi rend="bold">Avikiṇṇā</hi>ti na khittā na chaḍḍitā. Tenāha <hi rend="bold">‘‘anapanītā’’</hi>ti. <hi rend="bold">Na apanītapubbā</hi>ti na chaḍḍitapubbā, tissannampi sikkhānaṃ paripūraṇūpāyabhāvato na pariccattapubbā. Tato eva idānipi na apanīyanti, anāgatepi na apanīyissantiyeva. Dhammasabhāvassa vijānanena <hi rend="bold">viññū</hi>. Samitapāpā <hi rend="bold">samaṇā</hi> ceva <pb ed="M" n="2.0266" /> bāhitapāpā <hi rend="bold">brāhmaṇā</hi> ca. <hi rend="bold">Tehi appaṭikuṭṭhā</hi> appaṭikkhittā. Ye hi na paṭikkositabbā, te aninditabbā. Agarahitabbā apariccajitabbatāya appaṭikkhipitabbā hontīti.</p>

<p rend="bodytext"><hi rend="bold">Santuṭṭho</hi>ti ettha yathādhippetasantosameva dassentena paccayasantosavasena santuṭṭhoti vuttaṃ, jhānavipassanādivasenapi idha bhikkhuno santuṭṭhatā hotīti. <hi rend="bold">Itarītarenā</hi>ti itarena itarena. Itarasaddo aniyamavacano dvikkhattuṃ vuccamāno yaṃ-kiñcisaddehi samānattho hotīti vuttaṃ <hi rend="bold">‘‘yena kenacī’’</hi>ti. Svāyaṃ aniyamavācitāya eva yathā thūlādīnaṃ aññataravacano, evaṃ yathāladdhādīnampi aññataravacanoti. Tattha dutiyapakkhasseva idha icchitabhāvaṃ dassento <hi rend="bold">‘‘atha kho’’</hi>tiādimāha. Nanu ca yathāladdhādayopi thūlādayo eva? Saccametaṃ, tathāpi atthi viseso. Yo hi yathāladdhesu thūlādīsu santoso, so yathālābhasantosova, na itaro. Na hi so paccayamattasannissayo icchito, atha kho attano kāyabalasāruppabhāvasannissayopi. Thūladukādayo tayopi cīvare labbhanti, majjhimo catupaccayasādhāraṇo, pacchimo pana cīvare senāsane ca labbhatīti daṭṭhabbaṃ. <hi rend="bold">Ime tayo santose</hi>ti idaṃ sabbasaṅgāhikanayena vuttaṃ. Ye hi parato gilānapaccayaṃ piṇḍapāte eva pakkhipitvā cīvare vīsati, piṇḍapāte pannarasa, senāsane pannarasāti samapaññāsa santosā vuccanti, te sabbepi yathārahaṃ imesu eva tīsu santosesu saṅgahaṃ samosaraṇaṃ gacchantīti.</p>

<p rend="bodytext"><hi rend="bold">Cīvaraṃ jānitabba</hi>nti ‘‘idaṃ nāma cīvaraṃ kappiya’’nti jātito cīvaraṃ jānitabbaṃ. <hi rend="bold">Cīvarakhetta</hi>nti cīvarassa uppattikkhettaṃ. <hi rend="bold">Paṃsukūla</hi>nti paṃsukūlacīvaraṃ, paṃsukūlalakkhaṇappattaṃ cīvaraṃ jānitabbanti attho. <hi rend="bold">Cīvarasantoso</hi>ti cīvare labbhamāno sabbo santoso jānitabbo. <hi rend="bold">Cīvarappaṭisaṃyuttāni dhutaṅgāni jānitabbāni,</hi> yāni gopento cīvarasantosena sammadeva santuṭṭho hotīti. Khomakappāsikakoseyyakambalasāṇabhaṅgāni <hi rend="bold">khomādīni</hi>. Tattha <hi rend="bold">khomaṃ</hi> nāma khomasuttehi vāyitaṃ khomapaṭṭacīvaraṃ. Tathā sesānipi. <hi rend="bold">Sāṇa</hi>nti sāṇavākasuttehi katacīvaraṃ. <hi rend="bold">Bhaṅga</hi>nti pana khomasuttādīni sabbāni, ekaccāni vā missetvā katacīvaraṃ. Bhaṅgampi vākamayamevāti keci. <hi rend="bold">Chā</hi>ti gaṇanaparicchedo. Yadi evaṃ ito aññā <pb ed="M" n="2.0267" /> vatthajāti natthīti? No natthi. Sā pana <pb ed="V" n="2.0243" /> etesaṃ anulomāti dassetuṃ <hi rend="bold">‘‘dukūlādīnī’’</hi>tiādi vuttaṃ. <hi rend="bold">Ādi</hi>-saddena pattuṇṇaṃ, somārapaṭṭaṃ, cīnapaṭṭaṃ, iddhijaṃ, devadinnanti tesaṃ saṅgaho. Tattha dukūlaṃ sāṇassa anulomaṃ vākamayattā. Pattuṇṇadese sañjātavatthaṃ <hi rend="bold">pattuṇṇaṃ</hi>. ‘‘Koseyyaviseso’’ti hi abhidhānakose vuttaṃ. Somāradese cīnadese ca jātavatthāni <hi rend="bold">somāracīnapaṭṭāni</hi>. Pattuṇṇādīni tīṇi koseyyassa anulomāni pāṇakehi katasuttamayattā. <hi rend="bold">Iddhijaṃ</hi> ehibhikkhūnaṃ puññiddhiyā nibbattacīvaraṃ, taṃ khomādīnaṃ aññataraṃ hotīti tesaṃ eva anulomaṃ. Devatāhi dinnacīvaraṃ <hi rend="bold">devadinnaṃ,</hi> taṃ kapparukkhe nibbattaṃ jāliniyā devakaññāya anuruddhattherassa dinnavatthasadisaṃ, tampi khomādīnaṃyeva anulomaṃ hoti tesu aññatarabhāvato.</p>

<p rend="bodytext"><hi rend="bold">Imānī</hi>ti antogadhāvadhāraṇavacanaṃ, imāni evāti attho. Buddhādīnaṃ paribhogayoggatāya <hi rend="bold">kappiyacīvarāni</hi>. Idāni avadhāraṇena nivattitāni ekadesena dassetuṃ <hi rend="bold">‘‘kusacīra’’</hi>ntiādi vuttaṃ. Tattha kusatiṇehi aññehi vā tādisehi tiṇehi katacīvaraṃ <hi rend="bold">kusacīraṃ</hi>. Akkavākādīhi vākehi katacīvaraṃ <hi rend="bold">vākacīraṃ</hi>. Catukkoṇehi tikoṇehi vā phalakehi katacīvaraṃ <hi rend="bold">phalakacīraṃ</hi>. Manussānaṃ kesehi katakambalaṃ <hi rend="bold">kesakambalaṃ</hi>. Cāmarivālaassavālādīhi kataṃ <hi rend="bold">vālakambalaṃ</hi>. Makacitantūhi vāyito <hi rend="bold">potthako. Camma</hi>nti migacammādi yaṃ kiñci cammaṃ. Ulūkapakkhehi ganthitvā katacīvaraṃ <hi rend="bold">ulūkapakkhaṃ</hi>. Bhujapattatacādimayaṃ <hi rend="bold">rukkhadussaṃ</hi>. Tirīṭakanti attho. Sukhumatarāhi latāhi latāvākehi vā vāyitaṃ <hi rend="bold">latādussaṃ</hi>. Erakavākehi kataṃ <hi rend="bold">erakadussaṃ</hi>. Tathā <hi rend="bold">kadalidussaṃ</hi>. Sukhumehi veḷuvilīvehi kataṃ <hi rend="bold">veḷudussaṃ. Ādi</hi>-saddena vakkalādīnaṃ saṅgaho. <hi rend="bold">Akappiyacīvarāni</hi> titthiyaddhajabhāvato.</p>

<p rend="bodytext"><hi rend="bold">Aṭṭhannaṃ mātikānaṃ vasenā</hi>ti ‘‘sīmāya deti, katikāya detī’’tiādinā (mahāva. 379) āgatānaṃ aṭṭhannaṃ cīvaruppattimātikānaṃ vasena. Cīvarānaṃ paṭilābhakkhettadassanatthañhi bhagavatā ‘‘aṭṭhimā, bhikkhave, mātikā’’tiādinā mātikā ṭhapitā. <hi rend="bold">Mātikā</hi>ti hi mātaro cīvaruppattijanikāti.</p>

<p rend="bodytext"><hi rend="bold">Sosānika</hi>nti <pb ed="M" n="2.0268" /> susāne patitaṃ. <hi rend="bold">Pāpaṇika</hi>nti āpaṇadvāre patitaṃ. <hi rend="bold">Rathiya</hi>nti puññatthikehi vātapānantarena rathikāya chaḍḍitacoḷakaṃ. <hi rend="bold">Saṅkārakūṭaka</hi>nti saṅkāraṭṭhāne chaḍḍitacoḷakaṃ. <hi rend="bold">Sināna</hi>nti nahānacoḷakaṃ, yaṃ bhūtavejjehi sasīsaṃ nahāyitvā kālakaṇṇicoḷanti chaḍḍetvā gacchanti. <hi rend="bold">Tittha</hi>nti titthacoḷaṃ, sinānatitthe chaḍḍitapilotikā. <hi rend="bold">Aggidaḍḍha</hi>nti agginā daḍḍhappadesaṃ. Tañhi manussā chaḍḍenti. <hi rend="bold">Gokhāyitādīni</hi> pākaṭāneva. Tānipi hi manussā chaḍḍenti. <hi rend="bold">Dhajaṃ ussāpetvā</hi>ti <pb ed="V" n="2.0244" /> nāvaṃ ārohantehi vā yuddhaṃ pavisantehi vā dhajayaṭṭhiṃ ussāpetvā, tattha baddhaṃ vātena <hi rend="bold">ānītaṃ</hi> tehi chaḍḍitanti adhippāyo.</p>

<p rend="bodytext"><hi rend="bold">Sādakabhikkhunā</hi>ti gahapaticīvarassa sādiyanabhikkhunā. <hi rend="bold">Ekamāsamatta</hi>nti cīvaramāsasaññitaṃ ekamāsamattaṃ <hi rend="bold">vitakketuṃ vaṭṭati,</hi> na tato paranti adhippāyo. Sabbassapi hi taṇhāniggahatthā sāsane paṭipattīti. <hi rend="bold">Paṃsukūliko addhamāseneva karoti</hi> aparappaṭibaddhattā paṭilābhassa, itarassa pana parappaṭibaddhattā māsamattaṃ anuññātaṃ. <hi rend="bold">Idaṃ māsaḍḍhamāsamattaṃ…pe… vitakkasantoso</hi> vitakkentassa parimitakālikattā. Mahātheraṃ tattha attano sahāyaṃ icchantopi garugāravena <hi rend="bold">‘‘gāmadvāraṃ, bhante, gamissāmi’’</hi>iccevāha. Theropi tassa ajjhāsayaṃ ñatvā <hi rend="bold">‘‘ahampāvuso, gamissāmī’’</hi>ti āha. ‘‘Imassa bhikkhuno vitakkassa avasaro mā hotū’’ti <hi rend="bold">pañhaṃ pucchamāno gāmaṃ pāvisi. Uccārapalibuddho</hi>ti uccārena pīḷito. Tadā bhagavato dukkarakiriyānussaraṇamukhena tathāgate uppannassa pītisomanassavegassa balavabhāvena kilesānaṃ vikkhambhitattā <hi rend="bold">tasmiṃyeva…pe… tīṇi phalāni patto</hi>.</p>

<p rend="bodytext"><hi rend="bold">Kattha labhissāmī</hi>ti cintanāpi lābhāsāpubbikāti tathā <hi rend="bold">‘‘acintetvā’’</hi>ti vuttaṃ. ‘‘Sundaraṃ labhissāmi, manāpaṃ labhissāmī’’tievamādicintanāya kā nāma kathā, kathaṃ pana gantabbanti āha <hi rend="bold">‘‘kammaṭṭhānasīseneva gamana’’</hi>nti. Tena cīvaraṃ paṭicca kiñcipi na cintetabbamevāti dasseti. Apesalo appatirūpāyapi pariyesanāya paccayo bhaveyyāti <hi rend="bold">‘‘pesalaṃ bhikkhuṃ gahetvā’’</hi>ti vuttaṃ. <hi rend="bold">Āhariyamāna</hi>nti susānādīsu patitaṃ vatthaṃ ‘‘ime bhikkhū paṃsukūlapariyesanaṃ carantī’’ti ñatvā kenaci purisena tato ānīyamānaṃ. <hi rend="bold">Evaṃ laddhaṃ gaṇhantassapī</hi>ti evaṃ paṭilābhasantosaṃ akopetvā laddhaṃ gaṇhantassapi. <hi rend="bold">Attano</hi><hi rend="bold">pahonakamattenevā</hi>ti <pb ed="M" n="2.0269" /> yathāladdhānaṃ paṃsukūlānaṃ ekapaṭṭadupaṭṭānaṃ atthāya attano pahonakappamāṇeneva. Avadhāraṇena upari paccāsaṃ nivatteti. Gāme bhikkhāya āhiṇḍantena sapadānacārinā viya dvārappaṭipāṭiyā caraṇaṃ <hi rend="bold">loluppavivajjanaṃ</hi> nāma loluppassa dūrasamussāritattā.</p>

<p rend="bodytext"><hi rend="bold">Yāpetu</hi>nti attabhāvaṃ pavattetuṃ. <hi rend="bold">Dhovanupagenā</hi>ti dhovanayoggena. <hi rend="bold">Paṇṇānī</hi>ti ambajambādipaṇṇāni. <hi rend="bold">Akopetvā</hi>ti santosaṃ akopetvā. <hi rend="bold">Pahonakanīhārenevā</hi>ti antaravāsakādīsu yaṃ kātukāmo, tassa pahonakaniyāmeneva yathāladdhaṃ thūlasukhumādiṃ gahetvā karaṇaṃ. <hi rend="bold">Timaṇḍalappaṭicchādanamattassevā</hi>ti nivāsanaṃ ce nābhimaṇḍalaṃ, jāṇumaṇḍalaṃ, itarañce galavāṭamaṇḍalaṃ <pb ed="V" n="2.0245" />, jāṇumaṇḍalanti timaṇḍalappaṭicchādanamattasseva karaṇaṃ. Taṃ pana atthato tiṇṇaṃ cīvarānaṃ heṭṭhimantena vuttaparimāṇaṃyeva hoti. <hi rend="bold">Avicāretvā</hi> na vicāretvā.</p>

<p rend="bodytext"><hi rend="bold">Kusibandhanakāle</hi>ti maṇḍalāni yojetvā sibbanakāle. <hi rend="bold">Satta vāre</hi>ti satta sibbanavāre. Kappabinduapadesena kassaci vikārassa akaraṇaṃ <hi rend="bold">kappasantoso</hi>.</p>

<p rend="bodytext">Sītappaṭighātanādi atthāpattito sijjhatīti mukhyameva cīvaraparibhoge payojanaṃ dassetuṃ <hi rend="bold">‘‘hirikopīnappaṭicchādanamattavasenā’’</hi>ti vuttaṃ. Tenāha bhagavā ‘‘yāvadeva hirikopīnappaṭicchādanattha’’nti (ma. ni. 1.23; a. ni. 6.58; mahāni. 206). <hi rend="bold">Vaṭṭati,</hi> na tāvatā santoso kuppati sambhārānaṃ dakkhiṇeyyānaṃ alābhato. <hi rend="bold">Sāraṇīyadhamme ṭhatvā</hi>ti sīlavantehi bhikkhūhi sādhāraṇabhogibhāve ṭhatvā. <hi rend="bold">Itī</hi>tiādinā paṭhamasseva ariyavaṃsassa paṃsukūlikaṅgatecīvarikaṅgānaṃ tesañcassa paccayataṃ dassento ‘‘iti ime dhammā aññamaññassa samuṭṭhāpakā upatthambhakā cā’’ti dīpeti. Esa nayo ito paresu.</p>

<p rend="bodytext"><hi rend="bold">Santuṭṭho hoti vaṇṇavādī</hi>ti ettha catukkoṭikaṃ sambhavati. Tattha catutthoyeva pakkho vaṇṇitathomitoti tathā desanā katā. <hi rend="bold">Eko santuṭṭho hoti, santosassa vaṇṇaṃ na katheti</hi> seyyathāpi thero nāḷako. <hi rend="bold">Eko na santuṭṭho hoti, santosassa vaṇṇaṃ katheti</hi> seyyathāpi upanando sakyaputto. <hi rend="bold">Eko neva santuṭṭho hoti, na santosassa vaṇṇaṃ katheti</hi> seyyathāpi thero lāḷudāyi <pb ed="M" n="2.0270" />. <hi rend="bold">Eko santuṭṭho ceva hoti, santosassa ca vaṇṇaṃ katheti</hi> seyyathāpi thero mahākassapo.</p>

<p rend="bodytext"><hi rend="bold">Anesana</hi>nti ayuttaṃ esanaṃ. Tenāha <hi rend="bold">‘‘appatirūpa’’</hi>nti, sāsane ṭhitānaṃ appatirūpaṃ ayoggaṃ. <hi rend="bold">Kohaññaṃ karonto</hi>ti cīvaruppādananimittaṃ paresaṃ kuhanaṃ vimhāpanaṃ karonto. <hi rend="bold">Uttasatī</hi>ti taṇhāsantāsena uparūpari tasati. <hi rend="bold">Paritassatī</hi>ti parito tassati. Yathā sabbe kāyavacippayogā tadatthā eva jāyanti, evaṃ sabbabhāgehi tasati. Gadhitaṃ vuccati giddho, so cettha abhijjhālakkhaṇo adhippeto. Gadhitaṃ etassa natthīti <hi rend="bold">agadhito</hi>ti āha <hi rend="bold">‘‘vigatalobhagiddho’’</hi>ti. <hi rend="bold">Muccha</hi>nti taṇhāvasena muyhanaṃ. Tassa samussayassa adhigataṃ <hi rend="bold">anāpanno</hi> anupagato. <hi rend="bold">Anotthato</hi> anajjhotthato. <hi rend="bold">Apariyonaddho</hi>ti taṇhacchadanena acchādito. <hi rend="bold">Ādīnavaṃ passamāno</hi>ti diṭṭhadhammikaṃ samparāyikañca dosaṃ passanto. Gadhitaparibhogato nissarati etenāti nissaraṇaṃ <pb ed="V" n="2.0246" />, idamaṭṭhikatā. Taṃ pajānātīti <hi rend="bold">nissaraṇapañño</hi>. Tenāha <hi rend="bold">‘‘yāvadeva…pe… jānanto’’</hi>ti.</p>

<p rend="bodytext"><hi rend="bold">Nevattānukkaṃsetī</hi>ti attānaṃ neva ukkaṃseti na ukkhipati na ukkaṭṭhato dahati. <hi rend="bold">Aha</hi>ntiādi ukkaṃsanākāradassanaṃ. <hi rend="bold">Na vambheti</hi> na hīḷeti na nihīnato dahati. <hi rend="bold">Tasmiṃ cīvarasantose</hi>ti tasmiṃ yathāvutte vīsatividhe cīvarasantose. Kāmañcettha vuttappakārasantosaggahaṇeneva cīvarahetu anesanāpajjanādipi gahitameva tasmiṃ sati tassa bhāvato, asati ca abhāvato. Vaṇṇavāditāattukkaṃsanaparavambhanāni pana gahitāni na hontīti <hi rend="bold">‘‘vaṇṇavādādīsu vā’’</hi>ti vikappo vutto. Ettha ca <hi rend="bold">dakkho</hi>tiādi yesaṃ dhammānaṃ vasenassa yathāvuttasantosādī ijjhanti, taṃdassanaṃ. Tattha <hi rend="bold">dakkho</hi>ti iminā tesaṃ samuṭṭhāpanapaññaṃ dasseti. <hi rend="bold">Analaso</hi>ti iminā paggaṇhanavīriyaṃ, <hi rend="bold">sampajāno</hi>ti iminā pārihāriyapaññaṃ, <hi rend="bold">paṭissato</hi>ti iminā tattha asammosavuttiṃ dasseti.</p>

<p rend="bodytext"><hi rend="bold">Piṇḍapāto jānitabbo</hi>ti pabhedato piṇḍapāto jānitabbo. <hi rend="bold">Piṇḍapātakkhetta</hi>nti piṇḍapātassa uppattiṭṭhānaṃ. <hi rend="bold">Piṇḍapātasantoso jānitabbo</hi>ti <pb ed="M" n="2.0271" /> piṇḍapātasantosappabhedo jānitabbo. Idha bhesajjampi piṇḍapātagatikameva. Āharitabbato hi sappiādīnampi gahaṇaṃ kataṃ.</p>

<p rend="bodytext"><hi rend="bold">Piṇḍapātakkhettaṃ</hi> piṇḍapātassa uppattiṭṭhānaṃ khettaṃ viya khettaṃ. Uppajjati ettha, etenāti ca <hi rend="bold">uppattiṭṭhānaṃ</hi>. Saṅghato vā hi bhikkhuno piṇḍapāto uppajjati uddissavasena vā. Tattha sakalassa saṅghassa dātabbabhattaṃ <hi rend="bold">saṅghabhattaṃ</hi>. Katipaye bhikkhū uddisitvā uddesena dātabbabhattaṃ <hi rend="bold">uddesabhattaṃ</hi>. Nimantetvā dātabbabhattaṃ <hi rend="bold">nimantanaṃ</hi>. Salākāya dātabbabhattaṃ <hi rend="bold">salākabhattaṃ</hi>. Ekasmiṃ pakkhe ekadivasaṃ dātabbabhattaṃ <hi rend="bold">pakkhikaṃ</hi>. Uposathe uposathe dātabbabhattaṃ <hi rend="bold">uposathikaṃ</hi>. Pāṭipadadivase dātabbabhattaṃ <hi rend="bold">pāṭipadikaṃ</hi>. Āgantukānaṃ dātabbabhattaṃ <hi rend="bold">āgantukabhattaṃ</hi>. Dhuragehe eva ṭhapetvā dātabbabhattaṃ <hi rend="bold">dhurabhattaṃ</hi>. Kuṭiṃ uddissa dātabbabhattaṃ <hi rend="bold">kuṭibhattaṃ</hi>. Gāmavāsiādīhi vārena dātabbabhattaṃ <hi rend="bold">vārabhattaṃ</hi>. Vihāraṃ uddissa dātabbabhattaṃ <hi rend="bold">vihārabhattaṃ</hi>. Sesāni pākaṭāneva.</p>

<p rend="bodytext"><hi rend="bold">Vitakketi</hi> ‘‘kattha nu kho ahaṃ ajja piṇḍāya carissāmī’’ti. <hi rend="bold">‘‘Sve kattha piṇḍāya carissāmā’’</hi>ti therena vutte <hi rend="bold">‘‘asukagāme, bhante’’</hi>ti kāmametaṃ paṭivacanadānaṃ, yena pana cittena cintetvā taṃ vuttaṃ, taṃ sandhāyāha <hi rend="bold">‘‘ettakaṃ cintetvā’’</hi>ti. <hi rend="bold">Tato paṭṭhāyā</hi>ti vitakkamāḷake ṭhatvā <pb ed="V" n="2.0247" /> vitakkitakālato paṭṭhāya. <hi rend="bold">Tato paraṃ vitakkento ariyavaṃsā cuto hotī</hi>ti idaṃ tiṇṇampi ariyavaṃsikānaṃ vasena gahetabbaṃ, na ekacārikasseva. Sabbopi hi ariyavaṃsiko ekavārameva vitakketuṃ labhati, na tato paraṃ. <hi rend="bold">Paribāhiro</hi>ti ariyavaṃsikabhāvato bahibhūto. Svāyaṃ vitakkasantoso kammaṭṭhānamanasikārena na kuppati visujjhati ca. Ito paresupi eseva nayo. Tenevāha <hi rend="bold">‘‘kammaṭṭhānasīsena gantabba’’</hi>nti. <hi rend="bold">Gahetabbamevā</hi>ti aṭṭhānappayutto <hi rend="bold">eva</hi>-saddo. Yāpanamattameva gahetabbanti yojetabbaṃ.</p>

<p rend="bodytext"><hi rend="bold">Etthā</hi>ti etasmiṃ piṇḍapātappaṭiggahaṇe. <hi rend="bold">Appa</hi>nti attano yāpanappamāṇatopi appaṃ gahetabbaṃ dāyakassa cittārādhanatthaṃ. <hi rend="bold">Pamāṇenevā</hi>ti attano pamāṇeneva appaṃ gahetabbaṃ. <hi rend="bold">Pamāṇena gahetabba</hi>nti ettha kāraṇaṃ dassetuṃ <hi rend="bold">‘‘paṭiggahaṇasmiñhī’’</hi>tiādi vuttaṃ. <hi rend="bold">Makkhetī</hi>ti viddhaṃseti apaneti. <hi rend="bold">Vinipāteti</hi> vināseti aṭṭhānaviniyogena. <hi rend="bold">Sāsana</hi>nti satthusāsanaṃ anusiṭṭhiṃ <hi rend="bold">na karoti</hi> na paṭipajjati. Sapadānacārinā viya <pb ed="M" n="2.0272" /> dvārapaṭipāṭiyā caraṇaṃ <hi rend="bold">loluppavivajjanasantoso</hi>ti āha <hi rend="bold">‘‘dvārapaṭipāṭiyā gantabba’’</hi>nti.</p>

<p rend="bodytext"><hi rend="bold">Harāpetvā</hi>ti adhikaṃ apanetvā. Āhāragedhato nissarati etenāti <hi rend="bold">nissaraṇaṃ</hi>. Jighacchāya paṭivinodanatthaṃ katā, kāyassa ṭhitiādipayojanaṃ pana atthāpattito āgatamevāti āha <hi rend="bold">‘‘jighacchāya…pe… santoso nāmā’’</hi>ti. <hi rend="bold">Nidahitvā na paribhuñjitabbaṃ</hi> tadahupīti adhippāyo. Itarattha pana sikkhāpadeneva vāritaṃ. <hi rend="bold">Sāraṇīyadhamme ṭhitenā</hi>ti sīlavantehi bhikkhūhi sādhāraṇabhogibhāve ṭhitena.</p>

<p rend="bodytext"><hi rend="bold">Senāsanenā</hi>ti sayanena āsanena ca. Yattha yattha hi mañcādike vihārādike ca seti, taṃ senaṃ. Yattha yattha pīṭhādike āsati, taṃ āsanaṃ. Tadubhayaṃ ekato katvā <hi rend="bold">‘‘senāsana’’</hi>nti vuttaṃ. Tenāha <hi rend="bold">‘‘mañco’’</hi>tiādi. Tattha <hi rend="bold">mañco</hi> masārakādi. Tathā <hi rend="bold">pīṭhaṃ</hi>. Mañcabhisi, pīṭhabhisīti duvidho <hi rend="bold">bhisi. Vihāro</hi> pākāraparicchinno sakalo āvāso, ‘‘dīghamukhapāsādo’’ti keci. <hi rend="bold">Aḍḍhayogo</hi> dīghapāsādo, ‘‘ekapassacchādanakasenāsana’’nti keci. <hi rend="bold">Pāsādo</hi>ti caturassapāsādo, ‘‘āyatacaturassapāsādo’’ti keci. <hi rend="bold">Hammiya</hi>nti muṇḍacchadanapāsādo. <hi rend="bold">Guhā</hi>ti kevalā pabbataguhā. <hi rend="bold">Leṇaṃ</hi> dvārabandhaṃ. <hi rend="bold">Aṭṭo</hi> bahalabhittikagehaṃ, yassa gopānasiyo aggahetvā iṭṭhakāhi eva chadanaṃ hoti, ‘‘aṭṭalākārena karīyatī’’tipi vadanti. <hi rend="bold">Māḷo</hi> ekakūṭasaṅgahito anekakoṇo paṭissayaviseso, ‘‘vaṭṭākārena katasenāsana’’nti keci.</p>

<p rend="bodytext"><hi rend="bold">Piṇḍapāte</hi><pb ed="V" n="2.0248" /><hi rend="bold">vuttanayenevā</hi>ti ‘‘sādako bhikkhu ‘ahaṃ kattha vasissāmī’ti vitakketī’’tiādinā yathārahaṃ piṇḍapāte vuttanayeneva veditabbā. ‘‘Tato paraṃ vitakkento ariyavaṃsā cuto hoti paribāhiro, senāsanaṃ kuhiṃ labhissāmīti acintetvā kammaṭṭhānasīseneva gantabba’’nti ca evamādi sabbaṃ purimanayeneva.</p>

<p rend="bodytext">Kasmā panettha paccayasantosaṃ dassentena bhagavatā gilānapaccayasantoso na gahitoti? Na kho panetaṃ evaṃ daṭṭhabbanti dassento <hi rend="bold">‘‘gilānapaccayo pana piṇḍapāte eva paviṭṭho’’</hi>ti āha, āharitabbatāsāmaññenāti adhippāyo. Yadi evaṃ tatthāpi piṇḍapāte viya vitakkasantosādayopi <pb ed="M" n="2.0273" /> pannarasa santosā icchitabbāti? Noti dassento āha <hi rend="bold">‘‘tatthā’’</hi>tiādi. Nanu cettha dvādaseva dhutaṅgāni viniyogaṃ gatāni, ekaṃ pana nesajjikaṅgaṃ na katthaci viniyuttanti āha <hi rend="bold">‘‘nesajjikaṅgaṃ bhāvanārāmaariyavaṃsaṃ bhajatī’’</hi>ti. Ayañca attho aṭṭhakathāruḷho evāti dassento <hi rend="bold">‘‘vuttampi ceta’’</hi>ntiādimāha.</p>

<p rend="bodytext"><hi rend="bold">Pathaviṃ pattharamāno viyā</hi>tiādi ariyavaṃsadesanāya sudukkarabhāvadassanaṃ mahāvisayattā tassā desanāya. Yasmā nayasahassapaṭimaṇḍitaṃ hoti, ariyamaggādhigamāya vitthārato pavattiyamānā desanā <hi rend="bold">cittuppādakaṇḍe</hi> ayañca bhāvanārāmaariyavaṃsakathā ariyamaggādhigamāya vitthārato pavattiyamānā eva hotīti vuttaṃ <hi rend="bold">‘‘sahassanayapaṭimaṇḍitaṃ…pe… desanaṃ ārabhī’’</hi>ti.</p>

<p rend="bodytext">Paṭipakkhavidhamanato abhimukhabhāvena ramaṇaṃ āramaṇaṃ <hi rend="bold">ārāmo</hi>ti āha <hi rend="bold">‘‘abhiratīti attho’’</hi>ti. Byadhikaraṇānampi padānaṃ vasena bhavati bāhiratthasamāso yathā ‘‘urasilomo kaṇṭhekāḷo’’ti āha <hi rend="bold">‘‘bhāvanāya ārāmo assāti bhāvanārāmo’’</hi>ti. Abhiramitabbaṭṭhena vā ārāmo, bhāvanā ārāmo assāti <hi rend="bold">bhāvanārāmo</hi>ti evampettha samāsayojanā veditabbā. <hi rend="bold">Bhāvento ramatī</hi>ti etena bhāvanārāmasaddānaṃ kattusādhanataṃ kammadhārayasamāsatañca dasseti. <hi rend="bold">‘‘Pajahanto ramatī’’</hi>ti vuttattā <hi rend="bold">pahānārāmo</hi>ti etthāpi eseva nayo.</p>

<p rend="bodytext">Kāmaṃ ‘‘nesajjikaṅgaṃ bhāvanārāmaariyavaṃsaṃ bhajatī’’ti vuttaṃ bhāvanānuyogassa anucchavikattā, nesajjikaṅgavasena pana nesajjikassa bhikkhuno ekaccāhi āpattīhi anāpattibhāvoti tampi saṅgaṇhanto <hi rend="bold">‘‘terasannaṃ dhutaṅgāna’’</hi>nti vatvā vinayaṃ patvā garuke ṭhātabbanti icchitattā sallekhassa apariccajanavasena paṭipatti nāma vinaye ṭhitassevāti āha <pb ed="V" n="2.0249" /><hi rend="bold">‘‘terasannaṃ…pe… kathitaṃ hotī’’</hi>ti. Kāmaṃ suttābhidhammapiṭakesupi tattha tattha sīlakathā āhaṭāyeva, yehi pana guṇehi sīlassa vodānaṃ hoti, tesu kathitesu yathā sīlakathābāhullaṃ vinayapiṭakaṃ kathitaṃ hoti, evaṃ bhāvanākathābāhullaṃ suttapiṭakaṃ abhidhammapiṭakañca catutthena ariyavaṃsena kathitena kathitameva hotīti vuttaṃ <hi rend="bold">‘‘bhāvanārāmena avasesaṃ piṭakadvayaṃ kathita’’</hi>nti. ‘‘So nekkhammaṃ bhāvento <pb ed="M" n="2.0274" /> ramatī’’ti nekkhammapadaṃ ādiṃ katvā tattha desanāya pavattattā sabbesampi vā samathavipassanāmaggadhammānaṃ yathāsakaṃ paṭipakkhato nikkhamanena nekkhammasaññitānaṃ tattha āgatattā so pāṭho nekkhammapāḷīti vuccatīti āha <hi rend="bold">‘‘nekkhamapāḷiyā kathetabbo’’</hi>ti. Tenāha <hi rend="bold">aṭṭhakathāyaṃ</hi> ‘‘sabbepi kusalā dhamā, nekkhammanti pavuccare’’ti. <hi rend="bold">Dasuttarasuttantapariyāyenā</hi>ti dasuttarasuttantadhammena (dī. ni. 3.350 ādayo) dasuttarasuttante āgatanayenāti vā attho. Sesapadadvayepi eseva nayo.</p>

<p rend="bodytext"><hi rend="bold">So</hi>ti jāgariyaṃ anuyutto bhikkhu. <hi rend="bold">Nekkhamma</hi>nti kāmehi nikkhantabhāvato nekkhammasaññitaṃ paṭhamajjhānūpacāraṃ, so ‘‘abhijjhaṃ loke pahāyā’’tiādinā (vibha. 508) āgato. Paṭhamajjhānassa pubbabhāgabhāvanā hi idhādhippetā, tasmā ‘‘abyāpāda’’ntiādīsupi evameva attho veditabbo. Saupāyānañhi aṭṭhannaṃ samāpattīnaṃ aṭṭhārasannaṃ mahāvipassanānaṃ catunnaṃ ariyamaggānañca vasenettha desanā pavattāti. Tattha <hi rend="bold">abyāpāda</hi>nti mettā. <hi rend="bold">Ālokasañña</hi>nti vibhūtaṃ katvā manasikaraṇena upaṭṭhitaālokasañjānanaṃ. <hi rend="bold">Avikkhepa</hi>nti samādhiṃ. <hi rend="bold">Dhammavavatthāna</hi>nti kusalādidhammānaṃ yāthāvanicchayaṃ, ‘‘sapaccayanāmavavatthāna’’ntipi vadanti. Evaṃ kāmacchandādinīvaraṇappahānena ‘‘abhijjhaṃ loke pahāyā’’tiādinā vuttassa paṭhamajjhānassa pubbabhāgapaṭipadāya bhāvanārāmataṃ pahānārāmatañca dassetvā idāni saha upāyena aṭṭhasamāpattīhi aṭṭhārasahi ca mahāvipassanāhi taṃ dassetuṃ <hi rend="bold">‘‘ñāṇa’’</hi>ntiādimāha. Nāmarūpapariggahaṇakaṅkhāvitaraṇānañhi vibandhabhūtassa mohassa dūrīkaraṇena ñātapariññāya ṭhitassa aniccasaññādayo sijjhanti. Tathā jhānasamāpattīsu anabhiratinimittena pāmojjena tattha anabhiratiyā vinoditāya jhānādīnaṃ samadhigamoti samāpattivipassanaṃ arativinodanaavijjāpadālanaupāyo. Uppaṭipāṭiniddeso pana nīvaraṇasabhāvāya avijjāya heṭṭhānīvaraṇesu saṅgahadassanatthanti daṭṭhabbaṃ. Kiñcāpi paṭhamajjhānūpacāreyeva dukkhaṃ, catutthajjhānūpacāreyeva sukhaṃ pahīyati, atisayappahānaṃ pana sandhāyāha <hi rend="bold">‘‘catutthajjhānaṃ sukhadukkhe’’</hi>ti.</p>

<p rend="bodytext">Aniccassa <pb ed="M" n="2.0275" />, aniccanti ca anupassanā <hi rend="bold">aniccānupassanā,</hi> tebhūmakadhammānaṃ aniccataṃ gahetvā <pb ed="V" n="2.0250" /> pavattāya anupassanāyetaṃ nāmaṃ. <hi rend="bold">Niccasañña</hi>nti saṅkhatadhammesu niccā sassatāti pavattaṃ micchāsaññaṃ. Saññāsīsena diṭṭhicittānampi gahaṇaṃ daṭṭhabbaṃ. Esa nayo ito paresupi. <hi rend="bold">Nibbidānupassana</hi>nti saṅkhāresu nibbindanākārena pavattaṃ anupassanaṃ. <hi rend="bold">Nandi</hi>nti sappītikataṇhaṃ. <hi rend="bold">Virāgānupassana</hi>nti virajjanākārena pavattaṃ anupassanaṃ. <hi rend="bold">Nirodhānupassana</hi>nti saṅkhārānaṃ nirodhassa anupassanaṃ. ‘‘Te saṅkhārā nirujjhantiyeva, āyatiṃ samudayavasena na uppajjantī’’ti evaṃ vā anupassanā <hi rend="bold">nirodhānupassanā</hi>. Tenevāha ‘‘nirodhānupassanāya nirodheti no samudetī’’ti. Muccitukāmatā hi ayaṃ balappattāti. Paṭinissajjanākārena pavattā anupassanā <hi rend="bold">paṭinissaggānupassanā</hi>. Paṭisaṅkhā santiṭṭhanā hi ayaṃ. <hi rend="bold">Ādāna</hi>nti niccādivasena gahaṇaṃ. Santatisamūhakiccārammaṇānaṃ vasena ekattaggahaṇaṃ <hi rend="bold">ghanasaññā. Āyūhanaṃ</hi> abhisaṅkharaṇaṃ. Avatthāvisesāpatti <hi rend="bold">vipariṇāmo. Dhuvasañña</hi>nti thirabhāvaggahaṇaṃ.</p>

<p rend="bodytext"><hi rend="bold">Nimitta</hi>nti samūhaghanavasena, sakiccaparicchedatāya ca saṅkhārānaṃ saviggahataṃ. <hi rend="bold">Paṇidhi</hi>nti rāgādipaṇidhiṃ. Sā panatthato taṇhāvasena saṅkhāresu ninnatā. <hi rend="bold">Abhinivesa</hi>nti attānudiṭṭhi. Aniccadukkhādivasena sabbadhammatīraṇaṃ <hi rend="bold">adhipaññādhammavipassanā. Sārādānābhinivesa</hi>nti asāre sāranti gahaṇavipallāsaṃ. ‘‘Issarakuttādivasena loko samuppanno’’ti abhiniveso <hi rend="bold">sammohābhiniveso</hi>. Keci pana ‘‘ahosiṃ nu kho ahamatītamaddhānantiādinā (ma. ni. 1.18; saṃ. ni. 2.20) pavattasaṃsayāpatti sammohābhiniveso’’ti vadanti. Saṅkhāresu tāṇaleṇabhāvaggahaṇaṃ <hi rend="bold">ālayābhiniveso</hi>. ‘‘Ālayaratā ālayasammuditā’’ti (dī. ni. 2.64, 67; ma. ni. 1.281; 2.337; saṃ. ni. 1.172; mahāva. 7, 8) ca vacanato ālayo taṇhā, sāyeva cakkhādīsu rūpādīsu ca abhinivesavasena pavattiyā ālayābhinivesoti keci. Evaṃ ṭhitā te saṅkhārā paṭinissajjīyantīti pavattaṃ ñāṇaṃ <hi rend="bold">paṭisaṅkhānupassanā</hi>. Vaṭṭato vigatattā vivaṭṭaṃ nibbānaṃ, tattha ārammaṇasaṅkhātena anupassanena pavattiyā <hi rend="bold">vivaṭṭānupassanā</hi> gotrabhu. <hi rend="bold">Saṃyogābhinivesa</hi>nti saṃyujjanavasena saṅkhāresu nivesanaṃ. <hi rend="bold">Diṭṭhekaṭṭhe</hi>ti diṭṭhiyā sahajātekaṭṭhe pahānekaṭṭhe ca. <hi rend="bold">Oḷārike</hi>ti uparimaggavajjhe kilese <pb ed="M" n="2.0276" /> apekkhitvā vuttaṃ, aññathā dassanappahātabbāpi dutiyamaggavajjhehipi oḷārikāti. <hi rend="bold">Aṇusahagate</hi>ti aṇubhūte. Idaṃ heṭṭhimamaggavajjhe apekkhitvā vuttaṃ. <hi rend="bold">Sabbakilese</hi>ti avasiṭṭhasabbakilese. Na hi paṭhamādimaggehipi pahīnā kilesā puna pahīyantīti.</p>

<p rend="bodytext"><hi rend="bold">Eva</hi>nti paṭisambhidāmagge (paṭi. ma. 1.41, 95) nekkhammapāḷiyā yojanaṃ nigametvā <hi rend="bold">dīghanikāye</hi>tiādinā dasuttarapariyāyena (dī. ni. 3.350 ādayo) yojanaṃ dasseti <pb ed="V" n="2.0251" />. <hi rend="bold">Ekaṃ dhammaṃ bhāvento ramati, ekaṃ dhammaṃ pajahanto ramatī</hi>ti ca nayidaṃ dasuttarasutte (dī. ni. 3.350 ādayo) āgataniyāmena vuttaṃ, tattha pana ‘‘eko dhammo bhāvetabbo, eko dhammo pahātabbo’’ti desanā āgatā. Evaṃ santepi yasmā atthato bhedo natthi, tasmā paṭisambhidāmagge (paṭi. ma. 1.41, 95) nekkhammapāḷiyaṃ āgatanīhāreneva <hi rend="bold">‘‘ekaṃ dhammaṃ bhāvento ramati, ekaṃ dhammaṃ pajahanto ramatī’’</hi>ti vuttaṃ. Esa nayo sesavāresupi.</p>

<p rend="bodytext"><hi rend="bold">Eva</hi>ntiādinā dasuttarapariyāyena (dī. ni. 3.350 ādayo) yojanaṃ nigametvā idāni satipaṭṭhānasuttantapariyāyena (ma. ni. 1.105 ādayo) yojanaṃ dassetuṃ <hi rend="bold">‘‘majjhimanikāye’’</hi>tiādi āraddhaṃ. Kāmañcettha kāyānupassanāvaseneva saṃkhipitvā yojanā katā, ekavīsatiyā pana ṭhānānaṃ vasenapi yojanā kātabbā. Idāni abhidhammaniddesapariyāyena dassetuṃ <hi rend="bold">‘‘abhidhamme niddesapariyāyenā’’</hi>tiādi āraddhaṃ. <hi rend="bold">Aniccato</hi>tiādīsu yaṃ vattabbaṃ, taṃ <hi rend="bold">visuddhimaggasaṃvaṇṇanāsu</hi> (visuddhi. 2.698; visuddhi. mahāṭī. 2.698) vuttanayena veditabbaṃ.</p>

<p rend="bodytext"><hi rend="bold">Ukkaṇṭhita</hi>nti adhikusalesu dhammesu pantasenāsanesu ca ukkaṇṭhādiñca, ananuyogoti attho. Ariyavaṃsapūrako dhīro sīlavā bhikkhu ariyavaṃsaparipūraṇassa bhedaṃ anicchanto samāhito vipassako ca paccayaghātena aratiyā ratiyā ca sahitā abhibhavitā hotīti vuttaṃ <hi rend="bold">‘‘aratiratisaho, bhikkhave, dhīro’’</hi>ti. Sesaṃ suviññeyyameva.</p>

<p rend="centre">Ariyavaṃsasuttavaṇṇanā niṭṭhitā.</p>

<p rend="title">9. Dhammapadasuttavaṇṇanā</p>

<p rend="bodytext" n="29"><hi rend="paranum">29</hi><hi rend="dot">.</hi> Navame <pb ed="M" n="2.0277" /> jhānādibhedo dhammo pajjati etenāti dhammapadaṃ, anabhijjhāva dhammapadaṃ <hi rend="bold">anabhijjhādhammapadaṃ,</hi> anabhijjhāpadhāno vā dhammakoṭṭhāso <hi rend="bold">anabhijjhādhammapadaṃ</hi>. Evaṃ sesesupi. Atthato pana <hi rend="bold">anabhijjhādhammapadaṃ</hi> nāma alobho vā alobhasīsena adhigatajjhānavipassanāmaggaphalanibbānāni vā. <hi rend="bold">Abyāpādo dhammapadaṃ</hi> nāma mettā vā mettāsīsena adhigatajjhānādīni vā. <hi rend="bold">Sammāsatidhammapadaṃ</hi> nāma sūpaṭṭhitassati vā satisīsena adhigatajjhānādīni vā. <hi rend="bold">Sammāsamādhidhammapadaṃ</hi> nāma aṭṭhasamāpatti vā aṭṭhasamāpattisīsena adhigatajjhānavipassanāmaggaphalanibbānāni vā. Dasaasubhavasena vā adhigatajjhānādīni <hi rend="bold">anabhijjā dhammapadaṃ</hi>. Catubrahmavihāravasena <pb ed="V" n="2.0252" /> adhigatāni <hi rend="bold">abyāpādo dhammapadaṃ</hi>. Dasānussati āhārepaṭikūlasaññāvasena adhigatāni <hi rend="bold">sammāsatidhammapadaṃ</hi>. Dasakasiṇaānāpānavasena adhigatāni <hi rend="bold">sammāsamādhidhammapadaṃ. Anabhijjhālū</hi>ti anabhijjhāyanasīlo. Abhipubbo jhesaddo abhijjhāyanaṭṭho. Tenevāha <hi rend="bold">‘‘nittaṇho hutvā’’</hi>ti. <hi rend="bold">Pakatibhāvaṃ avijahantenā</hi>ti parisuddhabhāvaṃ sabhāvasaṅkhātaanavajjasaṅkhātaṃ pakatibhāvaṃ avijahantena. Sāvajjadhammasamuppattiyā hi cittassa anavajjabhāvo jahito hotīti.</p>

<p rend="centre">Dhammapadasuttavaṇṇanā niṭṭhitā.</p>

<p rend="title">10. Paribbājakasuttavaṇṇanā</p>

<p rend="bodytext" n="30"><hi rend="paranum">30</hi><hi rend="dot">.</hi> Dasame <hi rend="bold">abhiññātā</hi>ti ediso ca ediso cāti abhilakkhaṇavasena ñātā. Tenāha <hi rend="bold">‘‘ñātā pākaṭā’’</hi>ti. <hi rend="bold">Paṭisallānā vuṭṭhito</hi>ti ettha <hi rend="bold">paṭisallāna</hi>nti tehi tehi saddhivihārikaantevāsikaupāsakādisattehi ceva rūpārammaṇādisaṅkhārehi ca paṭinivattitvā apasakkitvā sallīnaṃ nilīyanaṃ, ekībhāvo pavivekoti vuttaṃ hoti. Yo tato vuṭṭhito, so paṭisallānā vuṭṭhito nāma hoti. Bhagavā pana yasmā paṭisallānā uttamato phalasamāpattito vuṭṭhāsi, tasmā vuttaṃ <hi rend="bold">‘‘paṭisallānā vuṭṭhitoti phalasamāpattito vuṭṭhito’’</hi>ti. <hi rend="bold">Vatthukāmesū</hi>ti rūpādīsu kilesakāmassa vatthubhūtesu kāmesu. <hi rend="bold">Bahalarāga</hi>nti thiramūladummocanīyatāhi ajjhosānena bahalabhūtaṃ kilesakāmaṃ <pb ed="M" n="2.0278" />. <hi rend="bold">Sakāraṇā</hi>ti yehi kāraṇehi paresaṃ vāde dosaṃ dassenti, tehi kāraṇehi sakāraṇā. Na hi lakkhaṇayuttena hetunā vinā paravādesu dosaṃ dassetuṃ sakkā.</p>

<p rend="bodytext"><hi rend="bold">Evamādī</hi>ti ettha <hi rend="bold">ādi</hi>saddena ‘‘natthi hetu natthi paccayo sattānaṃ saṃkilesāyā’’ti (dī. ni. 1.168) evamādiṃ saṅgaṇhāti, tasmā <hi rend="bold">evamādivādino</hi> evaṃ hetuppaṭikkhepavādinoti attho. Ettha ca natthikadiṭṭhi vipākaṃ paṭibāhati, akiriyadiṭṭhi kammaṃ paṭibāhati, ahetukadiṭṭhi ubhayaṃ paṭibāhati. Tattha kammaṃ paṭibāhantena vipāko paṭibāhito hoti, vipākaṃ paṭibāhantenapi kammaṃ paṭibāhitaṃ. Iti sabbepete atthato ubhayapaṭibāhakā ahetuvādā ceva akiriyavādā ca natthikavādā ca honti.</p>

<p rend="bodytext"><hi rend="bold">Okkantaniyamā</hi>ti ogāḷhamicchattaniyamā. <hi rend="bold">Sajjhāyatī</hi>ti taṃ diṭṭhidīpakaṃ ganthaṃ uggahetvā paṭhati. <hi rend="bold">Vīmaṃsatī</hi>ti tassa atthaṃ vicāreti. <hi rend="bold">Tassā</hi>tiādi vīmaṃsanākāradassanaṃ. <hi rend="bold">Tasmiṃ</hi><pb ed="V" n="2.0253" /><hi rend="bold">ārammaṇe</hi>ti yathāparikappitahetupaccayābhāvādike natthi hetūtiādinayappavattāya laddhiyā ārammaṇe. <hi rend="bold">Micchāsati santiṭṭhatī</hi>ti ‘‘natthi hetū’’tiādivasena anussavūpaladdhe atthe tadākāraparivitakkanehi saviggahe viya sarūpato cittassa paccupaṭṭhite cirakālaparicayena evametanti nijjhānakkhamabhāvūpagamanena nijjhānakkhantiyā tathāgahite punappunaṃ tatheva āsevantassa bahulīkarontassa micchāvitakkena samānīyamānā micchāvāyāmopatthambhitā ataṃsabhāvaṃ taṃsabhāvanti gaṇhantī micchāsatīti laddhanāmā taṃladdhisahagatā taṇhā santiṭṭhati. <hi rend="bold">Cittaṃ ekaggaṃ hotī</hi>ti yathāvuttavitakkādipaccayalābhena tasmiṃ ārammaṇe avaṭṭhitatāya anekaggataṃ pahāya cittaṃ ekaggaṃ appitaṃ viya hoti micchāsamādhinā. Sopi hi paccayavisesena laddhabhāvanābalo kadāci samādhānapaṭirūpakiccakaro hotiyeva paharaṇavijjhanādīsu viyāti daṭṭhabbaṃ.</p>

<p rend="bodytext"><hi rend="bold">Javanāni javantī</hi>ti anekakkhattuṃ tenākārena pubbabhāgiyesu javanavāresu pavattesu sabbapacchime javanavāre satta javanāni javanti. <hi rend="bold">Paṭhamajavane satekiccho hoti, tathā dutiyādīsū</hi>ti dhammasabhāvadassanametaṃ, na pana tasmiṃ khaṇe tesaṃ satekicchabhāvāpādanaṃ kenaci <pb ed="M" n="2.0279" /> sakkā kātuṃ. <hi rend="bold">Tatthā</hi>ti tesu tīsu micchādassanesu. <hi rend="bold">Koci ekaṃ dassanaṃ okkamatī</hi>ti yassa ekasmiṃyeva abhiniveso āsevanā pavattā, so ekaṃyeva dassanaṃ okkamati. Yassa dvīsu tīsupi vā abhiniveso āsevanā pavattā, so <hi rend="bold">dve tīṇi okkamati</hi>. Etena yā pubbe ubhayapaṭibāhikatāmukhena pavattā atthasiddhā sabbadiṭṭhikā, sā pubbabhāgiyā, micchāniyāmokkantiyā pana yathāsakaṃ paccayasamudāgamadiṭṭhito bhinnārammaṇānaṃ viya visesādhigamānaṃ ekajjhaṃ anuppattiyā abhikiṇṇā evāti dasseti. Ekasmiṃ okkantepi dvīsu tīsu okkantesupi niyatamicchādiṭṭhikova hotīti iminā tissannampi diṭṭhīnaṃ samānaphalataṃ samānabalañca dasseti. Tasmā tissopi cetanā ekassa uppannā aññamaññaṃ anubalappadāyikā honti.</p>

<p rend="bodytext">Kiṃ panesa etasmiññeva attabhāve niyato, udāhu aññasmimpīti? Etasmiññeva niyato. Akusalañhi nāmetaṃ abalaṃ, na kusalaṃ viya mahābalaṃ. Aññathā sammattaniyāmo viya accantiko siyā, āsevanavasena pana bhavantarepi taṃ taṃ diṭṭhiṃ rocetiyeva. Tenevāha <hi rend="bold">‘‘vaṭṭakhāṇuko nāmesa satto’’</hi>ti. Tasmā ‘‘sakiṃ nimuggo nimuggo eva bālo’’ti viya vaṭṭakhāṇujotanā, yādisehi pana paccayehi ayaṃ taṃ dassanaṃ okkanto puna kadāci micchattaniyāmo tappaṭikkhepapaccaye paṭicca tato sīsukkhepanamassa na hotīti na vattabbaṃ. Tena vuttaṃ <hi rend="bold">‘‘yebhuyyenā’’</hi>ti. <hi rend="bold">Edisā</hi>ti ‘‘buddhānampi atekicchā’’tiādinā vuttasadisā.</p>

<p rend="bodytext"><hi rend="bold">Attano</hi><pb ed="V" n="2.0254" /><hi rend="bold">nindābhayenā</hi>ti ‘‘sammā diṭṭhiñca nāma te garahantī’’tiādinā attano upari parehi vattabbanindābhayena. <hi rend="bold">Ghaṭṭanabhayenā</hi>ti tathā paresaṃ apasādanabhayena. Sahadhammena parena attano upari kātabbaniggaho upārambho, tato parittāso upārambhabhayaṃ. Taṃ pana atthato upavādabhayaṃ hotīti āha <hi rend="bold">‘‘upavādabhayenā’’</hi>ti. Paṭippassaddhivasena abhijjhā vinayati etenāti <hi rend="bold">abhijjhāvinayo,</hi> arahattaphalaṃ. Tenāha <hi rend="bold">‘‘abhijjhāvinayo vuccati arahatta’’</hi>nti.</p>

<p rend="centre">Paribbājakasuttavaṇṇanā niṭṭhitā.</p>

<p rend="centre">Uruvelavaggavaṇṇanā niṭṭhitā.</p>

<p rend="chapter">4. Cakkavaggo</p>

<p rend="title">1. Cakkasuttavaṇṇanā</p>

<p rend="bodytext" n="31"><hi rend="paranum">31</hi><hi rend="dot">.</hi> Catutthassa <pb ed="M" n="2.0280" /> paṭhame <hi rend="bold">cattāri cakkānī</hi>ti ettha cakkaṃ nāma dārucakkaṃ, ratanacakkaṃ, dhammacakkaṃ, iriyāpathacakkaṃ, sampatticakkanti pañcavidhaṃ. Tattha ‘‘yaṃ panidaṃ, samma, rathakāracakkaṃ chahi māsehi niṭṭhitaṃ chārattūnehī’’ti (a. ni. 3.15) idaṃ dārucakkaṃ. ‘‘Pitarā pavattitaṃ cakkaṃ anuvattetī’’ti (saṃ. ni. 1.215) idaṃ ratanacakkaṃ. ‘‘Mayā pavattitaṃ cakka’’nti (su. ni. 562; bu. vaṃ. 27.17; jā. 1.1.104; 1.5.100, 103) idaṃ dhammacakkaṃ. ‘‘Catucakkaṃ navadvāra’’nti (saṃ. ni. 1.29, 109) idaṃ iriyāpathacakkaṃ. ‘‘Cattārimāni, bhikkhave, cakkāni yehi samannāgatānaṃ devamanussānaṃ catucakkaṃ pavattatī’’ti (a. ni. 4.31) idaṃ sampatticakkaṃ. Idhāpi etadeva adhippetanti āha <hi rend="bold">‘‘cattāri sampatticakkāni vattantī’’</hi>ti. <hi rend="bold">Anucchavike dese</hi>ti puññakiriyāya sammāpaṭipattiyā anurūpadese. <hi rend="bold">Sevanaṃ</hi> kālena kālaṃ upasaṅkamanaṃ. <hi rend="bold">Bhajanaṃ</hi> bhattivasena payirupāsanaṃ. <hi rend="bold">Attano sammā ṭhapana</hi>nti attano cittasantānassa yoniso ṭhapanaṃ. Saddhādīsu nivesananti āha <hi rend="bold">‘‘sace’’</hi>tiādi. <hi rend="bold">Idameva cettha pamāṇa</hi>nti idameva pubbekatapuññatāsaṅkhātaṃ sampatticakkaṃ eva etesu sampatticakkesu pamāṇabhūtaṃ itaresaṃ kāraṇabhāvato <pb ed="V" n="2.0255" />. Tenāha <hi rend="bold">‘‘yena hī’’</hi>tiādi. <hi rend="bold">So eva ca</hi> katapuñño <hi rend="bold">puggalo attānaṃ sammā ṭhapeti</hi> akatapuññassa tadabhāvato.</p>

<p rend="centre">Cakkasuttavaṇṇanā niṭṭhitā.</p>

<p rend="title">2. Saṅgahasuttavaṇṇanā</p>

<p rend="bodytext" n="32"><hi rend="paranum">32</hi><hi rend="dot">.</hi> Dutiye <hi rend="bold">tassa dānameva dātabba</hi>nti pabbajitassa pabbajitaparikkhāraṃ pattacīvarādi, gihino gihiparikkhāraṃ vatthāvudhayānasayanādi dātabbaṃ. <hi rend="bold">Sabba</hi>nti sabbaṃ upakāraṃ. <hi rend="bold">Makkhetvā nāseti</hi> makkhibhāve ṭhatvā. <hi rend="bold">Telena viya makkhetī</hi>ti satadhotatelena makkheti viya. <hi rend="bold">Atthavaḍḍhanakathā</hi>ti hitāvahakathā. Kathāgahaṇañcettha nidassanamattaṃ, paresaṃ hitāvaho kāyappayogopi <pb ed="M" n="2.0281" /><hi rend="bold">atthacariyā</hi>. Aṭṭhakathāyaṃ pana vacippayogavaseneva atthacariyā vuttā. <hi rend="bold">Samānattatā</hi>ti sadisabhāvo, samānaṭṭhāne ṭhapanaṃ, taṃ panassa samānaṭṭhapanaṃ attasadisatākaraṇamukhena ekasambhogatā. Attano sukhuppattiyaṃ tassa ca dukkhuppattiyaṃ tena dukkhena attanā ekasambhogatāti āha <hi rend="bold">‘‘samānasukhadukkhabhāvo’’</hi>ti. Sā ca samānasukhadukkhatā ekato nisajjādinā pākaṭā hotīti dassento <hi rend="bold">‘‘ekāsane’’</hi>tiādimāha.</p>

<p rend="bodytext">Tattha jātiyā hīno bhogena adhiko dussaṅgaho hoti. Na hi sakkā tena saddhiṃ ekaparibhogo kātuṃ jātiyā hīnattā. Tassa tathā akariyamāne ca so kujjhati bhogena adhikattā, tasmā so dussaṅgaho. Bhogena hīno jātiyā adhikopi dussaṅgaho hoti. So hi ‘‘ahaṃ jātimā’’ti bhogasampannena saddhi ekaparibhogaṃ icchati, tasmiṃ akariyamāne kujjhati. Ubhohipi hīno susaṅgaho hoti. Na hi so itarena saddhiṃ ekaparibhogaṃ icchati jātiyā hīnabhāvato, na akariyamāno kujjhati bhogena hīnabhāvato. Ubhohi sadisopi susaṅgahoyeva. Sadisabhāveneva itarena saha ekaparibhogassa paccāsīsāya, akaraṇe ca tassa kujjhanassa abhāvato. Bhikkhu dussīlo dussaṅgaho hoti. Na hi sakkā tena saddhiṃ ekaparibhogaṃ kātuṃ, akariyamāne ca kujjhati. Sīlavā pana susaṅgaho hoti. Sīlavā hi adīyamānepi kismiñci āmise akariyamānepi saṅgahe na kujjhati, aññaṃ attanā saddhiṃ paribhogaṃ akarontampi na pāpakena cittena passati pesalabhāvato. Tato eva paribhogopi anena saddhiṃ sukaro hoti, tasmā gihi ce, ubhohi sadiso. Pabbajito ce, sīlavā puggalo <pb ed="V" n="2.0256" />. Evaṃ samānattatāya saṅgahetabbo. Tenevāha <hi rend="bold">‘‘so sace gahaṭṭhassa jātiyā pabbajitassa sīlena sadiso hoti, tassāyaṃ samānattatā kātabbā’’</hi>ti. Sesaṃ suviññeyyameva.</p>

<p rend="centre">Saṅgahasuttavaṇṇanā niṭṭhitā.</p>

<p rend="title">3. Sīhasuttavaṇṇanā</p>

<p rend="bodytext" n="33"><hi rend="paranum">33</hi><hi rend="dot">.</hi> Tatiye <pb ed="M" n="2.0282" /><hi rend="bold">sīho</hi>ti parissayasahanato paṭipakkhahananato ca ‘‘sīho’’ti laddhanāmo migādhipati. <hi rend="bold">Cattāro</hi>ti samānepi sīhajātibhāve vaṇṇavisesādisiddhena visesena cattāro sīhā. Te idāni nāmato vaṇṇato āhārato dassetvā idhādhippetasīhaṃ nānappakārato vibhāvetuṃ <hi rend="bold">‘‘tiṇasīho’’</hi>tiādi āraddhaṃ. Tiṇabhakkho sīho <hi rend="bold">tiṇasīho</hi> purimapade uttarapadalopena yathā ‘‘sākapatthivo’’ti (pāṇini 2.1.60). Kāḷavaṇṇatāya <hi rend="bold">kāḷasīho</hi>. Tathā <hi rend="bold">paṇḍusīho</hi>. Tenāha <hi rend="bold">‘‘kāḷagāvisadiso, paṇḍupalāsavaṇṇagāvisadiso’’</hi>ti ca. Rattakambalassa viya kesaro kesarakalomo etassa atthīti <hi rend="bold">kesarī</hi>. Lākhāparikammakatehi viya pādapariyantehīti ca yojanā.</p>

<p rend="bodytext">Kammānubhāvasiddhaadhipaccamahesakkhatāhi <hi rend="bold">sabbamigagaṇassa rājā. Suvaṇṇaguhato vā</hi>tiādi ‘‘sīhassa vihāro kiriyā evaṃ hotī’’ti katvā vuttaṃ.</p>

<p rend="bodytext"><hi rend="bold">Samaṃ patiṭṭhāpetvā</hi>ti sabbabhāgehi samameva bhūmiyaṃ patiṭṭhāpetvā. <hi rend="bold">Ākaḍḍhitvā</hi>ti purato ākaḍḍhitvā. <hi rend="bold">Abhiharitvā</hi>ti abhimukhaṃ haritvā. <hi rend="bold">Saṅghāta</hi>nti vināsaṃ. Vīsatiyaṭṭhikaṃ ṭhānaṃ <hi rend="bold">usabhaṃ</hi>.</p>

<p rend="bodytext"><hi rend="bold">Samasīho</hi>ti samajātiko samappabhāvo ca sīho. <hi rend="bold">Samānosmī</hi>ti desanāmattaṃ, samappabhāvatāya eva <hi rend="bold">na bhāyati. Sakkāyadiṭṭhibalavatāyā</hi>ti ‘‘ke aññe amhehi uttaritarā, atha kho mayameva mahābalā’’ti evaṃ balātimānanimittāya ahaṃkārahetubhūtāya sakkāyadiṭṭhiyā balavabhāvena. <hi rend="bold">Sakkāyadiṭṭhiyā pahīnattā</hi>ti nirahaṃkārattā attasinehassa suṭṭhu samugghātattā <hi rend="bold">na bhāyati</hi>.</p>

<p rend="bodytext"><hi rend="bold">Tathā</hi><pb ed="V" n="2.0257" /><hi rend="bold">tathā</hi>ti sīhasadisatādinā tena tena pakārena attānaṃ kathesīti vatvā tamatthaṃ vivaritvā dassetuṃ <hi rend="bold">‘‘sīhoti kho’’</hi>tiādi vuttaṃ.</p>

<p rend="bodytext">Katamahābhinīhārassa lokanāthassa bodhiyā niyatabhāvappattiyā ekantabhāvī buddhabhāvoti katvā ‘‘tīsu pāsādesu nivāsakālo <pb ed="M" n="2.0283" />, magadharañño paṭiññādānakālo, pāyāsassa paribhuttakālo’’tiādinā abhisambodhito purimāvatthāpi sīhasadisā katvā dassitā. Bhāvini bhūtūpacāropi hi lokavohāro. Vijjābhāvasāmaññato dvivijjaṃ itaravijjampi ekajjhaṃ gahetvā paṭiccasamuppādasammasanato taṃ puretarasiddhaṃ viya katvā āha <hi rend="bold">‘‘tisso vijjā sodhetvā’’</hi>ti. Anulomapaṭilomato pavattañāṇassa vasena <hi rend="bold">‘‘yamakañāṇamanthanenā’’</hi>ti vuttaṃ.</p>

<p rend="bodytext"><hi rend="bold">Tattha viharantassā</hi>ti ajapālanigrodhamūle viharantassa. <hi rend="bold">Ekādasame divase</hi>ti sattasattāhato paraṃ ekādasame divase. <hi rend="bold">Acalapallaṅke</hi>ti isipatane dhammacakkappavattanatthaṃ nisinnapallaṅke. Tampi hi kenaci appaṭivattiyaṃ dhammacakkappavattanatthaṃ nisajjāti katvā vajirāsanaṃ viya acalapallaṅkaṃ vuccati. <hi rend="bold">Imasmiñca pana pade</hi>ti ‘‘dveme, bhikkhave, antā’’tiādinayappavatte ca imasmiṃ saddhammakoṭṭhāse. <hi rend="bold">Dhammaghoso…pe… dasasahassilokadhātuṃ paṭicchādesi</hi> ‘‘sabbattha ṭhitā suṇantū’’ti adhiṭṭhānena. <hi rend="bold">Soḷasahākārehī</hi>ti dukkhapariññā, samudayappahānaṃ, nirodhasacchikiriyā, maggabhāvanāti ekekasmiṃ magge cattāri cattāri katvā soḷasahi ākārehi.</p>

<p rend="bodytext">Paṭhamena nayena abhisambodhito purimatarāvatthāpi avassaṃbhāvitāya gahetvā sīhasadisataṃ dassetvā idāni abhisambuddhāvatthāsu eva sīhasadisataṃ dassetuṃ <hi rend="bold">‘‘aparo nayo’’</hi>tiādi āraddhaṃ. <hi rend="bold">Aṭṭhahi kāraṇehī</hi>ti ‘‘tathā āgatoti tathāgato, tathā gatoti tathāgato, tathalakkhaṇaṃ āgatoti tathāgato, tathadhamme yāthāvato abhisambuddhoti tathāgato, tathadassitāya tathāgato, tathavāditāya tathāgato, tathākāritāya tathāgato, abhibhavanaṭṭhena tathāgato’’ti (dī. ni. aṭṭha. 1.7; ma. ni. aṭṭha. 1.12; saṃ. ni. aṭṭha. 2.3.78; a. ni. aṭṭha. 1.1.170; udā. aṭṭha. 18; itivu. aṭṭha. 38; theragā. aṭṭha. 1.3; bu. vaṃ. aṭṭha. 1.2 nidānakathā; mahāni. aṭṭha. 14; paṭi. ma. 1.37) evaṃ vuttehi aṭṭhahi tathāgatasādhakehi kāraṇehi. Yadipi bhagavā bodhipallaṅke nisinnamatteva abhisambuddho na jāto, tathāpi tāya nisajjāya nisinnova panujja sabbaṃ parissayaṃ abhisambuddho jāto. Tathā hi taṃ <pb ed="V" n="2.0258" /> ‘‘aparājitapallaṅka’’nti vuccati, tasmā <hi rend="bold">‘‘yāva bodhipallaṅkā vā’’</hi>ti vatvā tena aparitussanto <hi rend="bold">‘‘yāva arahattamaggañāṇā vā’’</hi>ti āha.</p>

<p rend="bodytext"><hi rend="bold">Iti</hi><pb ed="M" n="2.0284" /><hi rend="bold">sakkāyo</hi>ti ettha <hi rend="bold">iti</hi>saddo nidassanattho. Tena sakkāyo sarūpato parimāṇato paricchedato ca dassitoti āha <hi rend="bold">‘‘ayaṃ sakkāyo’’</hi>tiādi. ‘‘Ayaṃ sakkāyo’’ti iminā pañcupādānakkhandhā sarūpato dassitā. <hi rend="bold">‘‘Ettako sakkāyo’’</hi>ti iminā te parimāṇato dassitā. Tassa ca parimāṇassa ekantikabhāvaṃ dassentena <hi rend="bold">‘‘na ito bhiyyo sakkāyo atthī’’</hi>ti vuttaṃ. <hi rend="bold">Sabhāvato</hi>ti salakkhaṇato. <hi rend="bold">Sarasato</hi>ti sakiccato. <hi rend="bold">Pariyantato</hi>ti parimāṇapariyantato. <hi rend="bold">Paricchedato</hi>ti yattake ṭhāne tassa pavattitassa paricchindanato. <hi rend="bold">Parivaṭumato</hi>ti pariyosānappavattito. <hi rend="bold">Sabbepi pañcupādānakkhandhā dassitā honti</hi> yathāvuttena vibhāgena. <hi rend="bold">Ayaṃ sakkāyassa samudayo nāmā</hi>ti ayaṃ āhārādisakkāyassa samudayo nāma. Tenāha <hi rend="bold">‘‘ettāvatā’’</hi>tiādi. <hi rend="bold">Atthaṅgamo</hi>ti nirodho. ‘‘Āhārasamudayā āhāranirodhā’’ti ca asādhāraṇameva taṃ gahetvā sesesu <hi rend="bold">ādi</hi>-saddena saṅgaṇhāti.</p>

<p rend="bodytext"><hi rend="bold">Paṇṇāsalakkhaṇapaṭimaṇḍita</hi>nti paṇṇāsaudayavayalakkhaṇavibhūsitaṃ samudayatthaṅgamaggahaṇato. <hi rend="bold">Khīṇāsavattā</hi>ti anavasesaṃ sāvasesañca āsavānaṃ parikkhīṇattā. Anāgāmīnampi hi bhayaṃ cittutrāsañca na hotīti. <hi rend="bold">Ñāṇasaṃvego</hi> bhayatupaṭṭhānapaññā. <hi rend="bold">Itarāsaṃ pana devatāna</hi>nti akhīṇāsavadeve sandhāya vadati. <hi rend="bold">Bhoti dhammālapanamatta</hi>nti sabhāvakathanamattaṃ.</p>

<p rend="bodytext"><hi rend="bold">Cakka</hi>nti satthu āṇācakkaṃ. Taṃ pana dhammato āgatanti <hi rend="bold">dhammacakkaṃ</hi>. Tattha ariyasāvakānaṃ paṭivedhadhammato āgatanti <hi rend="bold">dhammacakkaṃ</hi>. Itaresaṃ desanādhammato āgatanti <hi rend="bold">dhammacakkaṃ</hi>. Duvidhepi ñāṇaṃ padhānanti ñāṇasīsena vuttaṃ <hi rend="bold">‘‘paṭivedhañāṇampi desanāñāṇampī’’</hi>ti. Idāni taṃ ñāṇaṃ sarūpato dassetuṃ <hi rend="bold">‘‘paṭivedhañāṇaṃ nāmā’’</hi>tiādi vuttaṃ. Yasmā tassa ñāṇassa paṭividdhattā bhagavā tāni saṭṭhi nayasahassāni veneyyānaṃ dassetuṃ samattho ahosi, tasmā tāni saṭṭhi nayasahassāni tena ñāṇena saddhiṃyeva siddhānīti katvā dassento <hi rend="bold">‘‘saṭṭhiyā ca nayasahassehi paṭivijjhī’’</hi>ti āha. <hi rend="bold">Tiparivaṭṭa</hi>nti ‘‘idaṃ dukkha’’nti ca ‘‘pariññeyya’’nti ca ‘‘pariññāta’’nti ca evaṃ tiparivaṭṭaṃ, taṃyeva <hi rend="bold">dvādasākāraṃ</hi>. <hi rend="bold">Ta</hi>nti desanāñāṇaṃ. <hi rend="bold">Esa</hi> bhagavā. <hi rend="bold">Appaṭipuggalo</hi>ti paṭinidhibhūtapuggalarahito. <hi rend="bold">Ekasadisassā</hi>ti nibbikārassa.</p>

<p rend="centre">Sīhasuttavaṇṇanā niṭṭhitā.</p>

<p rend="title">4. Aggapasādasuttavaṇṇanā</p>

<p rend="bodytext" n="34"><hi rend="paranum">34</hi><hi rend="dot">.</hi> Catutthe <pb ed="M" n="2.0285" /><pb ed="V" n="2.0259" /><hi rend="bold">aggesu pasādā</hi>ti seṭṭhesu pasādā. <hi rend="bold">Aggā vā pasādā</hi>ti seṭṭhabhūtā pasādā. Seṭṭhavacano hettha <hi rend="bold">agga</hi>saddo. Purimasmiṃ atthavikappe aggasaddena buddhādiratanattayaṃ vuccati. Tesu bhagavā tāva asadisaṭṭhena, guṇavisiṭṭhaṭṭhena, asamasamaṭṭhena ca aggo. So hi mahābhinīhāraṃ dasannaṃ pāramīnaṃ pavicayañca ādiṃ katvā bodhisambhāraguṇehi ceva buddhaguṇehi ca payojanehi ca sesajanehi asadisoti asadisaṭṭhenapi aggo. Ye cassa te guṇā mahākaruṇādayo, tehi sesasattānaṃ guṇehi visiṭṭhaṭṭhenapi sabbasattuttamatāya aggo. Ye pana purimakā sammāsambuddhā sabbasattehi asamā, tehi saddhiṃ ayameva rūpakāyaguṇehi ceva dhammakāyaguṇehi ca samoti asamasamaṭṭhenapi aggo. Tathā dullabhapātubhāvato acchariyamanussabhāvato bahujanahitasukhāvahato adutiyaasahāyādibhāvato ca bhagavā loke aggoti vuccati. Yathāha –</p>

<p rend="indent">‘‘Ekapuggalassa, bhikkhave, pātubhāvo dullabho lokasmiṃ. Katamassa ekapuggalassa? Tathāgatassa arahato sammāsammuddhassa. Ekapuggalo, bhikkhave, loke uppajjamāno uppajjati acchariyamanusso. Ekapuggalo, bhikkhave, loke uppajjamāno uppajjati bahujana…pe… sammāsambuddho. Ekapuggalo, bhikkhave, loke uppajjamāno uppajjati adutiyo asahāyo appaṭimo appaṭibhāgo appaṭipuggalo asamo asamasamo dvipadānaṃ aggo. Katamo ekapuggalo? Tathāgato arahaṃ sammāsambuddho’’ti (a. ni. 1.171-173).</p>

<p rend="bodytext">Dhammasaṅghā aññadhammasaṅghehi asadisaṭṭhena visiṭṭhaguṇatāya dullabhapātubhāvādinā ca aggā. Tathā hi tesaṃ svākkhātatādisuppaṭipannatādiguṇavisesehi aññe dhammasaṅghasadisā appataraṃ nihīnā vā natthi, kuto seṭṭhā. Sayameva tehi visiṭṭhaguṇatāya seṭṭhā. Tathā dullabhuppādaacchariyabhāvabahujanahitasukhāvahaadutiyāsahāyādisabhāvā ca te. Yadaggena hi bhagavā dullabhapātubhāvo, tadaggena <pb ed="M" n="2.0286" /> dhammasaṅghāpīti. <hi rend="bold">Acchariyā</hi>dīsupi eseva nayo. Evaṃ aggesu seṭṭhesu uttamesu pavaresu guṇavisiṭṭhesu pasādāti <hi rend="bold">aggappasadā</hi>.</p>

<p rend="bodytext">Dutiyasmiṃ panatthe yathāvuttesu aggesu buddhādīsu uppattiyā aggabhūtā pasādā <hi rend="bold">aggappasādā</hi>. Ye pana ariyamaggena āgatā aveccappasādā, te ekanteneva aggabhūtā pasādāti <hi rend="bold">aggappasādā</hi>. Yathāha – ‘‘idha, bhikkhave, ariyasāvako buddhe aveccappasādena samannāgato <pb ed="V" n="2.0260" /> hotī’’tiādi (saṃ. ni. 5.1037-1038). Aggavipākattāpi cete <hi rend="bold">aggappasādā</hi>. Vuttampi cetaṃ – ‘‘agge kho pana pasannānaṃ aggo vipāko’’ti (a. ni. 4.34; itivu. 90).</p>

<p rend="bodytext"><hi rend="bold">Apadā vā</hi>tiādīsu <hi rend="bold">vā</hi>-saddo samuccayattho, na vikappattho. Yathā ‘‘anuppanno vā kāmāsavo uppajjati, uppanno vā kāmāsavo pavaḍḍhatī’’ti (ma. ni. 1.17) ettha anuppanno ca uppanno cāti attho. Yathā ca ‘‘bhūtānaṃ vā sattānaṃ ṭhitiyā sambhavesīnaṃ vā anuggahāyā’’ti ettha bhūtānañca sambhavesīnañcāti attho. Yathā ca ‘‘aggito vā udakato vā mithubhedato vā’’ti (dī. ni. 2.152) ettha aggito ca udakato ca mithubhedato cāti attho, evaṃ ‘‘apadā vā…pe… aggamakkhāyatī’’ti (a. ni. 4.34; itivu. 90) etthāpi apadā ca dvipadā cāti sampiṇḍanavasena attho daṭṭhabbo. Tena vuttaṃ ‘‘vā-saddo samuccayattho, na vikappattho’’ti.</p>

<p rend="bodytext"><hi rend="bold">Rūpino</hi>ti rūpavanto. Na rūpinoti <hi rend="bold">arūpino. Saññino</hi>ti saññavanto. Na saññinoti <hi rend="bold">asaññino</hi>. ‘‘Apadā vā’’tiādisabbapadehi kāmabhavo, rūpabhavo, arūpabhavo, ekavokārabhavo, catuvokārabhavo, pañcavokārabhavo, saññibhavo, asaññibhavo, nevasaññināsaññibhavoti navavidhepi bhave sattepi anavasesato pariyādiyitvā dasseti. Ettha hi rūpiggahaṇena kāmabhavo, rūpabhavo, pañcavokārabhavo, ekavokārabhavo ca dassito, arūpiggahaṇena arūpabhavo, catuvokārabhavo ca dassito, saññibhavādayo pana sarūpeneva dassitā. Apadādiggahaṇena kāmabhavapañcavokārabhavasaññibhavānaṃ ekadesova dassito.</p>

<p rend="bodytext">Kasmā <pb ed="M" n="2.0287" /> panettha yathā adutiyasutte ‘‘dvipadānaṃ aggo’’ti dvipadā eva gahitā, evaṃ dvipadaggahaṇameva akatvā apadādiggahaṇaṃ katanti? Vuccate – adutiyasutte tāva seṭṭhataravasena dvipadaggahaṇameva kataṃ. Imasmiñhi loke seṭṭho nāma uppajjamāno apadacatuppadabahupadesu na uppajjati, dvipadesuyeva uppajjati. Kataresu dvipadesu? Manussesu ceva devesu ca. Manussesu uppajjamāno sakalalokaṃ vase vattetuṃ samattho buddho hutvā uppajjati, devesu uppajjamāno dasasahassilokadhātuṃ vase vattanako mahābrahmā hutvā uppajjati, so tassa kappiyakārako vā ārāmiko vā sampajjati. Iti tatopi seṭṭhataravasenesa dvipadānaṃ aggoti tattha vuttaṃ. Idha pana anavasesapariyādānavasena evaṃ vuttaṃ ‘‘yāvatā, bhikkhave, sattā apadā vā…pe… nevasaññināsaññino vā, tathāgato tesaṃ aggamakkhāyatī’’ti <pb ed="V" n="2.0261" />. Niddhāraṇe cetaṃ sāmivacanaṃ. <hi rend="bold">Ma</hi>-kāro padasandhikaro, aggo akkhāyatīti padavibhāgo. Tenevāha <hi rend="bold">‘‘guṇehi aggo’’</hi>tiādi.</p>

<p rend="bodytext"><hi rend="bold">Aggo vipāko hotī</hi>ti agge sammāsambuddhe pasannānaṃ yo pasādo aggo seṭṭho uttamakoṭibhūto vā, tasmā tassa vipākopi aggo seṭṭho uttamakoṭibhūto uḷāratamo paṇītatamo hoti. So pana pasādo duvidho lokiyalokuttarabhedato. Tesu lokiyassa tāva –</p>

<p rend="gatha1">‘‘Ye keci buddhaṃ saraṇaṃ gatāse,</p>

<p rend="gatha2">Na te gamissanti apāyabhūmiṃ;</p>

<p rend="gatha3">Pahāya mānusaṃ dehaṃ,</p>

<p rend="gathalast">Devakāyaṃ paripūressanti. (dī. ni. 2.332; itivu. aṭṭha. 90; saṃ. ni. 1.37);</p>

<p rend="gatha1">‘‘Buddhoti kittayantassa, kāye bhavati yā pīti;</p>

<p rend="gathalast">Varameva hi sā pīti, kasiṇenapi jambudīpassa. (dī. ni. aṭṭha. 1.6; itivu. aṭṭha. 90);</p>

<p rend="gatha1">‘‘Sataṃ hatthī sataṃ assā, sataṃ assatarīrathā;</p>

<p rend="gatha2">Sataṃ kaññāsahassāni, āmukkamaṇikuṇḍalā;</p>

<p rend="gathalast">Ekassa padavītihārassa, kalaṃ nāgghanti soḷasiṃ’’. (cūḷava. 305);</p>

<p rend="indent">‘‘Sādhu <pb ed="M" n="2.0288" /> kho, devānaminda, buddhaṃ saraṇagamanaṃ hoti, buddhaṃ saraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhiggaṇhanti dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī’’ti (saṃ. ni. 4.341) –</p>

<p rend="unindented">Evamādīnaṃ suttapadānaṃ vasena pasādaphalavisesayogo veditabbo, tasmā so apāyadukkhavinivattanena saddhiṃ sampattibhavesu sukhavisesadāyakova daṭṭhabbo.</p>

<p rend="bodytext">Lokuttaro <pb ed="V" n="2.0262" /> pana sāmaññaphalavipākadāyako vaṭṭadukkhavinivattako. Sabbopi cāyaṃ pasādo paramparāya vaṭṭadukkhaṃ vinivattetiyeva. Vuttañhetaṃ –</p>

<p rend="indent">‘‘Yasmiṃ samaye, bhikkhave, ariyasāvako attano saddhaṃ anussarati, nevassa tasmiṃ samaye rāgapariyuṭṭhitaṃ cittaṃ hoti, na dosapariyuṭṭhitaṃ…pe… na mohapariyuṭṭhitaṃ cittaṃ hoti, ujugatamevassa tasmiṃ samaye cittaṃ hoti, ujugatacittassa pāmojjaṃ jāyati, pamuditassa pīti jāyati…pe… nāparaṃ itthattāyāti pajānātī’’ti.</p>

<p rend="bodytext"><hi rend="bold">Dhammā</hi>ti sabhāvadhammā. <hi rend="bold">Saṅkhatā</hi>ti samecca sambhūya paccayehi katāti saṅkhatā, sapaccayā dhammā. Hetūhi paccayehi ca na kehici katā saṅkhatāti <hi rend="bold">asaṅkhatā,</hi> apaccayo nibbānaṃ. Saṅkhatānaṃ pariyositabhāvena ‘‘asaṅkhatā’’ti puthuvacanaṃ. <hi rend="bold">Virāgo tesaṃ aggamakkhāyatī</hi>ti tesaṃ saṅkhatāsaṅkhatadhammānaṃ yo virāgasaṅkhāto asaṅkhatadhammo, so sabhāveneva saṇhasukhumabhāvato santatarapaṇītatarabhāvato gambhīrādibhāvato madanimmadanādibhāvato aggaṃ seṭṭhaṃ uttamaṃ pavaranti vuccati. <hi rend="bold">Yadida</hi>nti nipāto, yo ayanti attho. <hi rend="bold">Madanimmadano</hi>tiādīni sabbāni nibbānavevacanāni. Tenevāha <hi rend="bold">‘‘virāgotiādīni nibbānasseva nāmānī’’</hi>ti. <hi rend="bold">Rāgamadādayo</hi>ti <hi rend="bold">ādi</hi>-saddena mānamadapurisamadādike saṅgaṇhāti <pb ed="M" n="2.0289" />. <hi rend="bold">Sabbā pipāsā</hi>ti kāmapipāsādikā sabbā pipāsā. <hi rend="bold">Sabbe ālayā samugghātaṃ gacchantī</hi>ti kāmālayādikā sabbepi ālayā samugghātaṃ yanti. <hi rend="bold">Vaṭṭānī</hi>ti kammavaṭṭavipākavaṭṭāni. <hi rend="bold">Taṇhā</hi>ti aṭṭhasatappabhedā sabbāpi taṇhā.</p>

<p rend="bodytext"><hi rend="bold">Aggo vipāko hotī</hi>ti etthāpi –</p>

<p rend="gathalast">‘‘Ye keci dhammaṃ saraṇaṃ gatāse…pe…’’. (dī. ni. 2.332; saṃ ni. 1.37);</p>

<p rend="gathalast">‘‘Dhammoti kittayantassa, kāye bhavati yā pīti…pe…’’. (dī. ni. aṭṭha. 1.6; itivu. aṭṭha. 90);</p>

<p rend="indent">‘‘Sādhu kho, devānaminda, dhammaṃ saraṇagamanaṃ hoti, dhammaṃ saraṇagamanahetu kho, devānaminda, evamidhekacce…pe… dibbehi phoṭṭhabbehī’’ti (saṃ. ni. 4.341) –</p>

<p rend="unindented">Evamādīnaṃ <pb ed="V" n="2.0263" /> suttapadānaṃ vasena dhamme pasādassa phalavisesayogo veditabbo.</p>

<p rend="bodytext"><hi rend="bold">Saṅghā vā gaṇā vā</hi>ti janasamūhasaṅkhātā yāvatā loke saṅghā vā gaṇā vā. <hi rend="bold">Tathāgatasāvakasaṅgho</hi>ti aṭṭhaariyapuggalasamūhasaṅkhāto diṭṭhisīlasāmaññena saṃhato tathāgatassa sāvakasaṅgho. <hi rend="bold">Aggamakkhāyatī</hi>ti attano sīlasamādhipaññāvimuttiādiguṇavisesena tesaṃ saṅghānaṃ aggo seṭṭho uttamo pavaroti vuccati. <hi rend="bold">Yadida</hi>nti yāni imāni. <hi rend="bold">Cattāri purisayugāni</hi> yugaḷavasena, paṭhamamaggaṭṭho paṭhamaphalaṭṭhoti idamekaṃ yugaḷaṃ, yāva catutthamaggaṭṭho catutthaphalaṭṭhoti idamekaṃ yugaḷanti evaṃ cattāri purisayugāni. <hi rend="bold">Aṭṭha purisapuggalā</hi>ti purisapuggalavasena eko paṭhamamaggaṭṭho, eko paṭhamaphalaṭṭhoti iminā nayena aṭṭha purisapuggalā. Ettha ca purisoti vā puggaloti vā ekatthāni etāni padāni, veneyyavasena panevaṃ vuttaṃ. <hi rend="bold">Esa bhagavato sāvakasaṅgho</hi>ti yānimāni yugaḷavasena cattāri yugāni pāṭiyekkato aṭṭha purisapuggalā, esa bhagavato sāvakasaṅgho. <hi rend="bold">Āhuneyyo</hi>tiādīni vuttatthāneva. Idhāpi –</p>

<p rend="gathalast">‘‘Ye keci saṅghaṃ saraṇaṃ gatāse…pe…’’. (dī. ni. 2.332; saṃ. ni. 1.37);</p>

<p rend="gathalast">‘‘Saṅghoti kittayantassa, kāye bhavati yā pīti…pe…’’. (dī. ni. aṭṭha. 1.6; itivu. aṭṭha. 90);</p>

<p rend="indent">‘‘Sādhu <pb ed="M" n="2.0290" /> kho, devānaminda, saṅghaṃ saraṇagamanaṃ hoti, saṅghaṃ saraṇagamanahetu kho, devānaminda…pe… dibbehi phoṭṭhabbehī’’ti (saṃ. ni. 4.341) –</p>

<p rend="unindented">Ādīnaṃ suttapadānaṃ vasena saṅghe pasādassa phalavisesayogo tassa aggavipākatā ca veditabbā. Tathā anuttariyapaṭilābho sattamabhavādito paṭṭhāya vaṭṭadukkhasamucchedo anuttarasukhādhigamoti evamādiuḷāraphalanipphādanavasena aggavipākatā veditabbā.</p>

<p rend="bodytext">Gāthāsu <hi rend="bold">aggato</hi>ti agge ratanattaye, aggabhāvato vā pasannānaṃ. <hi rend="bold">Aggaṃ dhamma</hi>nti aggasabhāvaṃ buddhasubodhiṃ dhammasudhammataṃ saṅghasuppaṭipattiṃ, ratanattayassa anaññasādhāraṇaṃ uttamasabhāvaṃ, dasabalādisvākkhātatādisuppaṭipannatādiguṇasabhāvaṃ vā. <hi rend="bold">Vijānata</hi>nti vijānantānaṃ. Evaṃ sādhāraṇato aggappasādavatthuṃ dassetvā idāni asādhāraṇato taṃ vibhāgena dassetuṃ <pb ed="V" n="2.0264" /><hi rend="bold">‘‘agge buddhe’’</hi>tiādi vuttaṃ. Tattha <hi rend="bold">pasannāna</hi>nti aveccappasādena ca itarappasādena ca pasannānaṃ adhimuttānaṃ. <hi rend="bold">Virāgūpasame</hi>ti virāge upasame ca, sabbassa rāgassa sabbesaṃ kilesānaṃ accantavirāgahetubhūte accantaupasamahetubhūte cāti attho. <hi rend="bold">Sukhe</hi>ti vaṭṭadukkhakkhayabhāvena saṅkhārūpasamasukhabhāvena sukhe.</p>

<p rend="bodytext"><hi rend="bold">Aggasmiṃ dānaṃ dadata</hi>nti agge ratanattaye dānaṃ dadantānaṃ deyyadhammaṃ pariccajantānaṃ. Tattha dharamānaṃ bhagavantaṃ catūhi paccayehi upaṭṭhahantā pūjentā sakkarontā, parinibbutaṃ bhagavantaṃ uddissa dhātucetiyādike upaṭṭhahantā pūjentā sakkarontā buddhe dānaṃ dadanti nāma. ‘‘Dhammaṃ pūjessāmā’’ti dhammadhare puggale catūhi paccayehi upaṭṭhahantā pūjentā sakkarontā dhammañca ciraṭṭhitikaṃ karontā dhamme dānaṃ dadanti nāma. Tathā ariyasaṅghaṃ catūhi paccayehi upaṭṭhahantā pūjentā sakkarontā taṃ uddissa itarasmimpi tathā paṭipajjantā saṅghe dānaṃ dadanti nāma. <hi rend="bold">Aggaṃ puññaṃ pavaḍḍhatī</hi>ti evaṃ ratanattaye pasannena cetasā uḷāraṃ pariccāgaṃ uḷārañca pūjāsakkāraṃ pavattentānaṃ divase divase aggaṃ uḷāraṃ kusalaṃ upacīyati. Idāni tassa puññassa aggavipākatāya aggabhāvaṃ dassetuṃ <hi rend="bold">‘‘aggaṃ āyū’’</hi>tiādi vuttaṃ. Tattha <hi rend="bold">āyū</hi>ti dibbaṃ vā mānusaṃ vā aggaṃ uḷāraṃ paramaṃ āyu <hi rend="bold">pavaḍḍhati</hi> uparūpari <pb ed="M" n="2.0291" /> brūhati. <hi rend="bold">Vaṇṇo</hi>ti rūpasampadā. <hi rend="bold">Yaso</hi>ti parivārasampadā. <hi rend="bold">Kittī</hi>ti thutighoso. <hi rend="bold">Sukha</hi>nti kāyikaṃ cetasikañca sukhaṃ. <hi rend="bold">Bala</hi>nti kāyabalañceva ñāṇabalañca.</p>

<p rend="bodytext"><hi rend="bold">Aggassa</hi> ratanattayassa dānaṃ <hi rend="bold">dātā</hi>. Atha vā <hi rend="bold">aggassa</hi> deyyadhammassa dānaṃ uḷāraṃ katvā tattha puññaṃ pavattetā. <hi rend="bold">Aggadhammasamāhito</hi>ti aggena pasādadhammena dānādidhammena ca saṃhito samannāgato acalappasādayutto, tassa vā vipākabhūtehi bahujanassa piyamanāpatādidhammehi yutto. <hi rend="bold">Aggappatto pamodatī</hi>ti yattha yattha sattanikāye uppanno, tattha tattha aggabhāvaṃ seṭṭhabhāvaṃ adhigato, aggabhāvaṃ vā lokuttaramaggaphalaṃ adhigato pamodati abhiramati paritussatīti.</p>

<p rend="centre">Aggapasādasuttavaṇṇanā niṭṭhitā.</p>

<p rend="title">5. Vassakārasuttavaṇṇanā</p>

<p rend="bodytext" n="35"><hi rend="paranum">35</hi><hi rend="dot">.</hi> Pañcame <pb ed="V" n="2.0265" /><hi rend="bold">ariye ñāye</hi>ti saṃkilesato ārakattā ariye niddose parisuddhe niyyānikadhammabhāvato ñāye kāraṇeti attho. Ñāyati nicchayena kamati nibbānaṃ, taṃ vā ñāyati paṭivijjhīyati etenātī ñāyo, ariyamaggo. So eva ca sampāpakahetubhāvato kāraṇanti vuccati. Idha pana saha vipassanāya ariyamaggo adhippetoti āha <hi rend="bold">‘‘sahavipassanake magge’’</hi>ti. Gāthāsu <hi rend="bold">‘‘ñāyaṃ dhamma’’</hi>nti etthāpi eseva nayo.</p>

<p rend="centre">Vassakārasuttavaṇṇanā niṭṭhitā.</p>

<p rend="title">6. Doṇasuttavaṇṇanā</p>

<p rend="bodytext" n="36"><hi rend="paranum">36</hi><hi rend="dot">.</hi> Chaṭṭhe <hi rend="bold">ukkāhi dhāriyamānāhī</hi>ti dīpikāhi dhāriyamānāhi, daṇḍadīpikāsu jāletvā dhāriyamānāsu māpitattāti vuttaṃ hoti. Tañhi nagaraṃ ‘‘maṅgaladivase sukhaṇe sunakkhattaṃ mā atikkamī’’ti rattimpi ukkāsu dhāriyamānāsu māpitaṃ. Ukkāsu ṭhāti <hi rend="bold">ukkaṭṭhā,</hi> ukkāsu vijjotayantīsu <pb ed="M" n="2.0292" /> ṭhitā patiṭṭhitāti mūlavibhūjādipakkhepena (pāṇini 3.2.5) saddasiddhi veditabbā. Niruttinayena vā ukkāsu ṭhitāsu ṭhitā āsīti <hi rend="bold">ukkaṭṭhā</hi>. Apare pana bhaṇanti ‘‘bhūmibhāgasampattiyā manussasampattiyā upakaraṇasampattiyā ca sā nagarī ukkaṭṭhaguṇayogato <hi rend="bold">ukkaṭṭhā</hi>ti nāmaṃ labhatī’’ti. <hi rend="bold">Setabya</hi>nti tassa nagarassa nāmaṃ. Taṃ pana kassapadasabalassa jātanagaranti āha <hi rend="bold">‘‘atīte kassapasammāsambuddhassa jātanagara’’</hi>nti.</p>

<p rend="bodytext"><hi rend="bold">Vijjantarikāyā</hi>ti vijjuniccharaṇakkhaṇe. <hi rend="bold">Antarato</hi>ti hadaye. <hi rend="bold">Antarā</hi>ti ārambhanibbattīnaṃ vemajjhe. <hi rend="bold">Antarikāyā</hi>ti antarāḷe. Ettha ca ‘‘tadantaraṃ ko jāneyya (a. ni. 6.44; 10.75), etesaṃ antarā kappā gaṇanato asaṅkhyeyyā (bu. vaṃ. 28.3), antarantarā kathaṃ opapātetī’’ti (ma. ni. 2.426) ca ādīsu viya kāraṇavemajjhesu vattamānā antarāsaddā eva udāharitabbā siyuṃ, na pana cittakkhaṇavivaresu vattamānā antaraantarikasaddā. Antarāsaddassa hi ayamatthuddhāroti.</p>

<p rend="bodytext">Ayaṃ panettha adhippāyo siyā – yesu antarāsaddo vattati, tesu antarasaddopi vattatīti samānatthattā antarāsaddatthe vattamāno antarasaddo udāhaṭo. Antarāsaddo eva vā ‘‘yassantarato’’ti <pb ed="V" n="2.0266" /> ettha gāthāsukhatthaṃ rassaṃ katvā vuttoti daṭṭhabbaṃ. Antarāsaddo eva pana ikasaddena padaṃ vaḍḍhetvā ‘‘antarikā’’ti vuttoti evamettha udāharaṇodāharitabbānaṃ virodhābhāvo daṭṭhabbo. <hi rend="bold">Ayojiyamāne upayogavacanaṃ na pāpuṇāti</hi> sāmivacanassa pasaṅge antarāsaddayogena upayogavacanassa icchitattā. Tenevāha <hi rend="bold">‘‘antarāsaddena pana yuttattā upayogavacanaṃ kata’’</hi>nti.</p>

<p rend="bodytext"><hi rend="bold">Sakalajambudīpe uppannaṃ mahākalahaṃ vūpasametvā</hi>ti parinibbute bhagavati dhātūnaṃ atthāya kusināranagaraṃ parivāretvā ṭhitehi sesarājūhi ‘‘amhākaṃ dhātuyo vā dentu yuddhaṃ vā’’tiādinā kosinārakehi mallehi saddhiṃ kataṃ vivādaṃ vūpasametvā. So kira brāhmaṇo tesaṃ vivādaṃ sutvā ‘‘ete rājāno bhagavato parinibbutaṭṭhāne vivādaṃ karonti, na kho panetaṃ patirūpaṃ, alaṃ iminā kalahena, vūpasamessāmi na’’nti gantvā unnate padese ṭhatvā dvebhāṇavāraparimāṇaṃ doṇagajjitaṃ nāma <pb ed="M" n="2.0293" /> avoca. Tattha paṭhamabhāṇavāre tāva ekapadampi te na jāniṃsu. Dutiyabhāṇavārapariyosāne ca ‘‘ācariyassa viya bho saddo, ācariyassa viya bho saddo’’ti sabbe niravā ahesuṃ. Jambudīpatale kira kulaghare jāto yebhuyyena tassa na-antevāsiko nāma natthi, atha kho so attano vacanaṃ sutvā nirave tuṇhībhūte viditvā puna –</p>

<p rend="gatha1">‘‘Suṇantu bhonto mama ekavācaṃ,</p>

<p rend="gatha2">Amhāka buddho ahu khantivādo;</p>

<p rend="gatha3">Na hi sādhuyaṃ uttamapuggalassa,</p>

<p rend="gathalast">Sarīrabhāge siyā sampahāro.</p>

<p rend="gatha1">‘‘Sabbeva bhonto sahitā samaggā,</p>

<p rend="gatha2">Sammodamānā karomaṭṭhabhāge;</p>

<p rend="gatha3">Vitthārikā hontu disāsu thūpā,</p>

<p rend="gathalast">Bahū janā cakkhumato pasannā’’ti. (dī. ni. 2.237) –</p>

<p rend="unindented">Imaṃ gāthādvayaṃ vatvā taṃ kalahaṃ vūpasametvā dhātuyo aṭṭhadhā bhājetvā adāsi, taṃ sandhāyetaṃ vuttaṃ <hi rend="bold">‘‘sakalajambudīpe uppannaṃ mahākalahaṃ vūpasametvā dhātuyo bhājessatī’’</hi>ti. <hi rend="bold">Lakkhaṇacakkānī</hi>ti dvīsu pādatalesu dve lakkhaṇacakkāni.</p>

<p rend="bodytext"><hi rend="bold">Āsavenā</hi>ti <pb ed="V" n="2.0267" /> kammakilesakāraṇena āsavena. Ettha hi tebhūmakañca kammaṃ, avasesā ca akusalā dhammā ‘‘āsavā’’ti vuttā. <hi rend="bold">Devūpapattī</hi>ti devesu uppatti nibbatti. Ettha ca yakkhagandhabbatāya vinimuttā sabbe devā devaggahaṇena gahitā. <hi rend="bold">Gandhabbo vā vihaṅgamo</hi> ākāsacārī. <hi rend="bold">Aha</hi>nti vibhattivipariṇāmena yojetabbaṃ.</p>

<p rend="centre">Doṇasuttavaṇṇanā niṭṭhitā.</p>

<p rend="title">7. Aparihāniyasuttavaṇṇanā</p>

<p rend="bodytext" n="37"><hi rend="paranum">37</hi><hi rend="dot">.</hi> Sattame <hi rend="bold">nibbānasantikeyeva caratī</hi>ti kilesanibbānassa anupādāparinibbānassa ca santikeyeva carati ‘‘na cirasseva adhigamissatī’’ti katvā <pb ed="M" n="2.0294" />. Gāthāya <hi rend="bold">appamādarato</hi>ti samathavipassanāya appamajjane rato abhirato, appamādeneva rattindivaṃ vītināmentoti attho. <hi rend="bold">Pamādaṃ bhayato passanto</hi>ti nirayūpapattiādibhayahetuto pamādaṃ bhayato passanto. <hi rend="bold">Abhabbo parihānāyā</hi>ti so evarūpo samathavipassanādhammehi maggaphalehi vā parihānāya abhabbo. Samathavipassanāto hi sampattato na parihāyati, itarāni ca appattāni pāpuṇātīti.</p>

<p rend="centre">Aparihāniyasuttavaṇṇanā niṭṭhitā.</p>

<p rend="title">8. Patilīnasuttavaṇṇanā</p>

<p rend="bodytext" n="38"><hi rend="paranum">38</hi><hi rend="dot">.</hi> Aṭṭhame <hi rend="bold">antavā loko</hi>ti ekapassena vaḍḍhitaṃ kasiṇanimittaṃ ‘‘loko’’ti gāhena vā takkena vā uppannadiṭṭhi. Lābhī hi jhānacakkhunā passitvā gaṇhāti, itaro takkamattena. <hi rend="bold">Anantavā</hi>ti samantato vaḍḍhitaṃ appamāṇaṃ kasiṇanimittaṃ ‘‘loko’’ti gāhena vā takkena vā uppannadiṭṭhi. <hi rend="bold">Taṃ jīvaṃ taṃ sarīra</hi>nti jīvo sarīrañca ekameva vatthūti uppannadiṭṭhi. <hi rend="bold">Vissaṭṭhānī</hi>ti sakapariccajanavasena nissaṭṭhāni. <hi rend="bold">Vantānī</hi>ti idaṃ puna anādiyanabhāvadassanavasena vuttaṃ. Cattampi hi keci gaṇhanti, nayidamevanti dassanatthaṃ <hi rend="bold">‘‘vantānī’’</hi>ti vuttaṃ. Na hi yaṃ yena vantaṃ, na so taṃ puna ādīyati. Vantampi kiñci sasantatilaggaṃ siyā, nayidamevanti dassanatthaṃ <hi rend="bold">‘‘muttānī’’</hi>ti vuttaṃ. Tenevāha <hi rend="bold">‘‘chinnabandhanāni katānī’’</hi>ti, santatito vinimocanavasena chinnabandhanāni katānīti attho. Muttampi kiñci muttabandhanaṃ viya phalaṃ kuhiñci tiṭṭhati, na evamidanti dassanatthaṃ <hi rend="bold">‘‘pahīnānī’’</hi>ti vuttaṃ. Yathā kiñci dunnissaṭṭhaṃ puna <pb ed="V" n="2.0268" /> ādāya sammadeva nissaṭṭhaṃ ‘‘paṭinissaṭṭha’’nti vuccati, evaṃ vipassanāya nissaṭṭhāni ādinnasadisāni maggena pahīnāni paṭinissaṭṭhāni nāma hontīti dassanatthaṃ <hi rend="bold">‘‘paṭinissaṭṭhānī’’</hi>ti vuttaṃ. Tenevāha <hi rend="bold">‘‘yathā na puna cittaṃ ārohanti, evaṃ paṭinissajjitānī’’</hi>ti.</p>

<p rend="bodytext"><hi rend="bold">Kāmesanā</hi>ti kāmānaṃ esanā, kāmasaṅkhātā vā esanā kāmesanā. Vuttañhetaṃ ‘‘tattha katamā kāmesanā? Yo kāmesu kāmacchando kāmarāgo kāmanandī kāmapipāsā kāmamucchā kāmajjhosānaṃ, ayaṃ <pb ed="M" n="2.0295" /> vuccati kāmesanā’’ti, tasmā kāmarāgo ‘‘kāmesanā’’ti veditabbo. Tenevāha <hi rend="bold">‘‘kāmesanā…pe… anāgāmimaggena pahīnā’’</hi>ti. Bhavānaṃ esanā <hi rend="bold">bhavesanā</hi>. Vuttampi cetaṃ ‘‘tattha katamā bhavesanā? Yo bhavesu bhavacchando…pe… bhavajjhosānaṃ, ayaṃ vuccati bhavesanā’’ti, tasmā bhavesanarāgo rūpārūpabhavapatthanāti veditabbo. Tenevāha <hi rend="bold">‘‘bhavesanā pana arahattamaggena pahīyatī’’</hi>ti.</p>

<p rend="bodytext">Brahmacariyassa esanā <hi rend="bold">brahmacariyesanā</hi>. Sā ca maggabrahmacariyassa, diṭṭhigatikasammatabrahmacariyassa ca gavesanavasena dvippakārāti āha <hi rend="bold">‘‘brahmacariyaṃ esissāmī’’</hi>tiādi. Diṭṭhigatikasammatassa brahmacariyassa esanāpi hi brahmacariyesanāti vuccati. Vuttampi cetaṃ –</p>

<p rend="indent">‘‘Tattha katamā brahmacariyesanā? Sassato lokoti vā, asassato lokoti vā, antavā lokoti vā, anantavā lokoti vā, taṃ jīvaṃ taṃ sarīranti vā, aññaṃ jīvaṃ aññaṃ sarīranti vā, hoti tathāgato paraṃ maraṇāti vā, na hoti tathāgato paraṃ maraṇāti vā, hoti ca na ca hoti tathāgato paraṃ maraṇāti vā, neva hoti na na hoti tathāgato paraṃ maraṇāti vā, yā evarūpā diṭṭhi diṭṭhigataṃ diṭṭhigahanaṃ diṭṭhikantāraṃ diṭṭhivisūkāyikaṃ diṭṭhivipphanditaṃ diṭṭhisaṃyojanaṃ gāho patiṭṭhāho abhiniveso parāmāso kummaggo micchāpatho micchattaṃ titthāyatanaṃ vipariyesaggāho, ayaṃ vuccati brahmacariyesanā’’ti (vibha. 919).</p>

<p rend="unindented">Tasmā diṭṭhigatikasammatassa brahmacariyassa esanā diṭṭhabrahmacariyesanāti veditabbā. Tenevāha <hi rend="bold">‘‘diṭṭhibrahmacariyesanā pana sotāpattimaggeneva paṭippassambhatī’’</hi>ti. Ettāvatā ca rāgadiṭṭhiyo esanāti <pb ed="V" n="2.0269" /> dassitaṃ hoti. Na kevalañca rāgadiṭṭhiyo eva esanā, tadekaṭṭhaṃ kammampi. Vuttampi cetaṃ –</p>

<p rend="indent">‘‘Tattha katamā kāmesanā? Kāmarāgo tadekaṭṭhaṃ akusalaṃ kāyakammaṃ vacīkammaṃ manokammaṃ, ayaṃ vuccati kāmesanā. Tattha katamā bhavesanā? Bhavarāgo tadekaṭṭhaṃ akusalaṃ <pb ed="M" n="2.0296" /> kāyakammaṃ vacīkammaṃ manokammaṃ, ayaṃ vuccati bhavesanā. Tattha katamā brahmacariyesanā? Antaggāhikā diṭṭhi tadekaṭṭhaṃ akusalaṃ kāyakammaṃ vacīkammaṃ manokammaṃ, ayaṃ vuccati brahmacariyesanā’’ti (vibha. 919).</p>

<p rend="bodytext"><hi rend="bold">Navavidhamāno</hi>ti ‘‘seyyassa seyyohamasmī’’tiādinā (saṃ. ni. 4.108; dha. sa. 1121; vibha. 866; mahāni. 21) āgato navavidhamāno.</p>

<p rend="bodytext">‘‘Kāmesanā’’tiādigāthāya pana <hi rend="bold">brahmacariyesanā sahā</hi>ti brahmacariyesanāya saddhiṃ. Vibhattilopena hi ayaṃ niddeso. Karaṇatthe vā etaṃ paccattavacanaṃ. Idaṃ vuttaṃ hoti ‘‘brahmacariyesanāya saddhiṃ kāmesanā bhavesanāti tisso esanā’’ti. Tāsu brahmacariyesanaṃ sarūpato dassetuṃ <hi rend="bold">‘‘itisaccaparāmāso, diṭṭhiṭṭhānā samussayā’’</hi>ti vuttaṃ. Tassattho – iti evaṃ saccanti parāmāso <hi rend="bold">itisaccaparāmāso</hi>. Idameva saccaṃ moghamaññanti diṭṭhiyā pavattiākāraṃ dasseti. Diṭṭhiyo eva sabbānatthahetubhāvato <hi rend="bold">diṭṭhiṭṭhānā</hi>. Vuttañhetaṃ – ‘‘micchādiṭṭhiparamāhaṃ, bhikkhave, vajjaṃ vadāmī’’ti (a. ni. 1.310). Tā eva ca uparūpari vuddhiyā mānalobhādikilesasamussayanena vaṭṭadukkhasamussayanena ca <hi rend="bold">samussayā,</hi> ‘‘idameva saccaṃ moghamañña’’nti micchābhinivisamānā sabbānatthahetukā kilesadukkhūpacayato hetubhūtā ca diṭṭhiyo brahmacariyesanāti vuttaṃ hoti. Etena pavattiākārato nibbattito ca brahmacariyesanā dassitāti veditabbā.</p>

<p rend="bodytext"><hi rend="bold">Sabbarāgavirattassā</hi>ti sabbehi kāmabhavarāgehi virattassa. Tato eva taṇhākkhayasaṅkhāte nibbāne vimuttattā <hi rend="bold">taṇhākkhayavimuttino</hi> arahato. <hi rend="bold">Esanā paṭinissaṭṭhā</hi>ti kāmesanā, bhavesanā sabbaso nissaṭṭhā pahīnā. <hi rend="bold">Diṭṭhiṭṭhānā samūhatā</hi>ti brahmacariyesanāsaṅkhātā diṭṭhiṭṭhānā ca paṭhamamaggeneva samugghātitā. Evampi imissā gāthāya atthavaṇṇanā veditabbā. Sesaṃ suviññeyyameva.</p>

<p rend="centre">Patilīnasuttavaṇṇanā niṭṭhitā.</p>

<p rend="title">9. Ujjayasuttavaṇṇanā</p>

<p rend="bodytext" n="39"><hi rend="paranum">39</hi><hi rend="dot">.</hi> Navame <pb ed="M" n="2.0297" /><pb ed="V" n="2.0270" /><hi rend="bold">anukulayañña</hi>nti anukulaṃ kulānukkamaṃ upādāya dātabbadānaṃ. Tenāha <hi rend="bold">‘‘amhākaṃ…pe… kulānukulavasena yajitabba’’</hi>nti. Vaṃsaparamparāya pacchā duggatapurisehi padātabbadānaṃ. Evarūpaṃ kulaṃ sīlavante uddissa nibaddhadānaṃ, tasmiṃ kule daliddānipi na upacchindanti. Tatridaṃ vatthu – anāthapiṇḍikassa ghare pañca salākabhattasatāni dīyiṃsu. Dantamayasalākānaṃ pañcasatāni ahesuṃ. Atha taṃ kulaṃ anukkamena dāliddiyena abhibhūtaṃ. Ekā tasmiṃ kule dārikā ekasalākato uddhaṃ dātuṃ nāsakkhi. Sāpi pacchā sātavāhanaṃ raṭṭhaṃ gantvā khalaṃ sodhetvā laddhadhaññena taṃ salākaṃ adāsi. Eko thero rañño ārocesi. Rājā taṃ ānetvā aggamahesiṭṭhāne ṭhapesi. Sā tato paṭṭhāya puna pañcapi salākasatāni pavattesi.</p>

<p rend="bodytext"><hi rend="bold">Assamedha</hi>ntiādīsu porāṇakarājakāle kira sassamedhaṃ, purisamedhaṃ, sammāpāsaṃ, vācāpeyyanti cattāri saṅgahavatthūni ahesuṃ, yehi rājāno lokaṃ saṅgaṇhiṃsu. Tattha nipphannasassato dasamabhāgaggahaṇaṃ <hi rend="bold">sassamedhaṃ</hi> nāma, sassasampādane medhāvitāti attho. Mahāyodhānaṃ chamāsikabhattavetanānuppadānaṃ <hi rend="bold">purisamedhaṃ</hi> nāma, purisasaṅgaṇhane medhāvitāti attho. Daliddamanussānaṃ hatthe lekhaṃ gahetvā tīṇi vassāni vinā vaḍḍhiyā sahassadvisahassamattadhanānuppadānaṃ <hi rend="bold">sammāpāsaṃ</hi> nāma. Tañhi sammā manusse pāseti hadaye bandhitvā viya ṭhapeti, tasmā sammāpāsanti vuccati. ‘‘Tāta, mātulā’’tiādinā pana saṇhavācābhaṇanaṃ <hi rend="bold">vācāpeyyaṃ</hi> nāma, peyyavajjaṃ piyavacanatāti attho. Evaṃ catūhi vatthūhi saṅgahitaṃ raṭṭhaṃ iddhañceva hoti phītañca pahūtaannapānaṃ khemaṃ nirabbudaṃ, manussā mudā modanā ure putte naccentā apārutagharadvārā viharanti. Idaṃ gharadvāresu aggaḷānaṃ abhāvato <hi rend="bold">niraggaḷa</hi>nti vuccati. Ayaṃ porāṇikā paveṇī. Aparabhāge pana okkākarājakāle brāhmaṇā imāni cattāri saṅgahavatthūni imañca raṭṭhasampattiṃ parivattentā ummūlaṃ katvā assamedhaṃ purisamedhantiādike pañca yaññe nāma akaṃsu. Vuttañhetaṃ bhagavatā <hi rend="bold">brāhmaṇadhammiyasutte</hi> –</p>

<p rend="gatha1">‘‘Tesaṃ <pb ed="M" n="2.0298" /> āsi vipallāso, disvāna aṇuto aṇuṃ…pe…;</p>

<p rend="gathalast">Te tattha mante ganthetvā, okkākaṃ tadupāgamu’’nti. (su. ni. 301-304);</p>

<p rend="bodytext">Idāni <pb ed="V" n="2.0271" /> tehi parivattetvā ṭhapitamatthaṃ dassento <hi rend="bold">‘‘assamedha’’</hi>ntiādimāha. Tattha <hi rend="bold">medhantī</hi>ti vadhenti. <hi rend="bold">Dvīhi pariyaññehī</hi>ti mahāyaññassa pubbabhāge pacchā ca pavattetabbehi dvīhi parivārayaññehi. <hi rend="bold">Sattanavutipañcapasusataghātabhiṃsanassā</hi>ti sattanavutādhikānaṃ pañcannaṃ pasusatānaṃ māraṇena bheravassa pāpabhīrukānaṃ bhayāvahassa. Tathā hi vadanti –</p>

<p rend="gatha1">‘‘Chasatāni niyujjanti, pasūnaṃ majjhime hani;</p>

<p rend="gathalast">Assamedhassa yaññassa, ūnāni pasūhi tīhī’’ti. (saṃ. ni. ṭī. 1.1.120);</p>

<p rend="bodytext"><hi rend="bold">Samma</hi>nti yugacchidde pakkhipitabbadaṇḍakaṃ. <hi rend="bold">Pāsantī</hi>ti khipanti. <hi rend="bold">Saṃhārimehī</hi>ti sakaṭehi vahitabbehi. Pubbe kira eko rājā sammāpāsaṃ yajanto sarassatinaditīre pathaviyā vivare dinne nimuggoyeva ahosi, andhabālabrāhmaṇā gatānugatigatā ‘‘ayaṃ tassa saggagamanamaggo’’ti saññāya tattha sammāpāsayaññaṃ paṭṭhapenti. Tena vuttaṃ <hi rend="bold">‘‘nimuggokāsato pabhutī’’</hi>ti. Ayūpo appakadivaso yāgo, sayūpo bahudivasaṃ neyyo <hi rend="bold">satrayāgo</hi>ti. Mantapadābhisaṅkhatānaṃ sappimadhūnaṃ <hi rend="bold">vāja</hi>miti samaññā. Hiraññasuvaṇṇagomahiṃsādi <hi rend="bold">sattarasakadakkhiṇassa</hi>. Sāragabbhakoṭṭhāgārādīsu natthi ettha aggaḷanti <hi rend="bold">niraggaḷo</hi>. Tattha kira yaññe attano sāpateyyaṃ anavasesato anigūhitvā niyyātīyati.</p>

<p rend="bodytext"><hi rend="bold">Mahārambhā</hi>ti bahupasughātakammā. Aṭṭhakathāyaṃ pana ‘‘vividhā yattha haññare’’ti vakkhamānattā ‘‘mahākiccā mahākaraṇīyā’’ti paṭhamo atthavikappo vutto. Dutiyo pana atthavikappo ‘‘mahārambhāti papañcavasena ajeḷakā’’tiādi vuttanti adhippāyena <hi rend="bold">‘‘apicā’’</hi>tiādinā āraddho. <hi rend="bold">Nirārambhā</hi>ti etthāpi vuttanayena attho veditabbo. Nanu ca pāṇātipātādiakusalakammassa appamattakampi phalaṃ nupalabbhati, tasmā tassa nipphalabhāvaṃ avatvā ‘‘na te honti mahapphalā’’ti kasmā vuttanti āha <hi rend="bold">‘‘niravasesatthe’’</hi>tiādi. Anugataṃ kulanti <hi rend="bold">anukulaṃ,</hi> kulānugatanti attho. Ye niccabhattādiṃ pubbapurisehi paṭṭhapitaṃ aparāparaṃ anupacchindantā manussā <pb ed="M" n="2.0299" /> dadanti, te anukulaṃ yajanti nāma. Tenevāha <hi rend="bold">‘‘ye aññe anukulaṃ yajantī’’</hi>tiādi.</p>

<p rend="centre">Ujjayasuttavaṇṇanā niṭṭhitā.</p>

<p rend="title">10. Udāyisuttavaṇṇanā</p>

<p rend="bodytext" n="40"><hi rend="paranum">40</hi><hi rend="dot">.</hi> Dasame <pb ed="V" n="2.0272" /><hi rend="bold">pāṇasamārambharahita</hi>nti pāṇaghātarahitaṃ. <hi rend="bold">Abyābajjhaṃ sukhaṃ lokaṃ, paṇḍito upapajjatī</hi>ti kāmacchandādibyāpādavirahitattā abyābajjhaṃ niddukkhaṃ. Parapīḷābhāve pana vattabbaṃ natthi. Jhānasamāpattivasena sukhabahulattā sukhaṃ ekantasukhaṃ brahmalokaṃ jhānapuññena, itarapuññena pana tadaññasampattibhavasaṅkhātaṃ sukhaṃ lokaṃ paṇḍito sappañño upeti. Sesaṃ uttānameva.</p>

<p rend="centre">Udāyisuttavaṇṇanā niṭṭhitā.</p>

<p rend="centre">Cakkavaggavaṇṇanā niṭṭhitā.</p>

<p rend="chapter">5. Rohitassavaggo</p>

<p rend="title">1. Samādhibhāvanāsuttavaṇṇanā</p>

<p rend="bodytext" n="41"><hi rend="paranum">41</hi><hi rend="dot">.</hi> Pañcamassa paṭhame <hi rend="bold">diṭṭhadhammasukhavihārāyā</hi>ti imasmiṃyeva attabhāve sukhavihāratthāya, nikkilesatāya nirāmisena sukhena viharaṇatthāyāti attho. Iminā cattāri phalasamāpattijjhānāni khīṇāsavassa āsavakkhayādhigamato aparabhāge adhigatarūpārūpajjhānāni ca kathitāni. <hi rend="bold">Dibbacakkhuñāṇadassanappaṭilābhāyā</hi>ti dibbacakkhuñāṇappaṭilābhatthāya. Dibbacakkhuñāṇañhi rūpagatassa dibbassa itarassa ca dassanaṭṭhena idha ‘‘ñāṇadassana’’nti adhippetaṃ. <hi rend="bold">Ālokasaññaṃ manasi karotī</hi>ti divā vā rattiṃ vā sūriyadīpacandamaṇiukkāvijjulatādīnaṃ āloko divā rattiñca upaladdho, yathāladdhavaseneva ālokaṃ manasi karoti citte ṭhapeti, tathā ca naṃ manasi karoti, yathāssa subhāvitālokakasiṇassa viya kasiṇāloko yathicchakaṃ yāvadicchakañca so āloko rattiyaṃ upatiṭṭhati <pb ed="M" n="2.0300" />, yena tattha divāsaññaṃ ṭhapeti, divā viya vigatathinamiddho hoti. Tenāha <hi rend="bold">‘‘yathā divā tathā ratti’’</hi>nti.</p>

<p rend="bodytext"><hi rend="bold">Yathā divā ālokasaññā manasi katā, tatheva naṃ rattimpi manasi karotī</hi>ti yathā divā diṭṭho āloko, tatheva taṃ rattiṃ manasi karoti. <hi rend="bold">Dutiyapade</hi>ti ‘‘yathā rattiṃ tathā divā’’ti imasmiṃ <pb ed="V" n="2.0273" /> vākye. <hi rend="bold">Esa nayo</hi>ti iminā yathā rattiyaṃ candālokādi āloko diṭṭho, evameva rattiṃ diṭṭhākāreneva divā taṃ ālokaṃ manasi karoti citte ṭhapetīti imamatthaṃ atidisati. <hi rend="bold">Iti vivaṭena cetasā</hi>ti evaṃ apihitena cittena, thinamiddhāpidhānena apihitacittenāti vuttaṃ hoti. <hi rend="bold">Apariyonaddhenā</hi>ti samantato anaddhena asañchāditena. <hi rend="bold">Kiñcāpī</hi>tiādinā attanā vuttamevatthaṃ samattheti. <hi rend="bold">Ālokasadisaṃ kataṃ</hi> ‘‘yathā divā tathā ratti’’ntiādinā.</p>

<p rend="bodytext"><hi rend="bold">Sattaṭṭhānikassā</hi>ti ‘‘abhikkante paṭikkante sampajānakārī hotī’’tiādinā (dī. ni. 1.214; 2.376; ma. ni. 1.109) vuttassa sattaṭṭhānikassa satisampajaññassa atthāya. <hi rend="bold">Pariggahitavatthārammaṇatāyā</hi>ti vatthuno ārammaṇassa ca yāthāvato viditabhāvena. Yathā hi sappaṃ pariyesantena tassa āsaye vidite sopi vidito gahito eva ca hoti mantāgadabalena tassa gahaṇassa sukarattā, evaṃ vedanāya āsayabhūte vatthumhi ārammaṇe ca vidite ādikammikassapi vedanā viditā gahitā eva hoti salakkhaṇato sāmaññalakkhaṇato ca tassā gahaṇassa sukarattā. Pageva pariññātavatthukassa khīṇāsavassa. Tassa hi uppādakkhaṇepi ṭhitikkhaṇepi bhaṅgakkhaṇepi vedanā viditā pākaṭā honti ‘‘tā vedanā evaṃ uppajjitvā’’tiādinā. Na kevalañca vedanā eva, idha vuttā saññādayopi avuttā cetanādayopi viditāva uppajjanti ceva tiṭṭhanti ca nirujjhanti ca. Nidassanamattañhetaṃ, yadidaṃ pāḷiyaṃ vedanāsaññāvitakkaggahaṇaṃ. Tena anavasesato sabbadhammānampi uppādādito viditabhāvaṃ dasseti.</p>

<p rend="bodytext">Apica vedanāya uppādo vidito hoti, upaṭṭhānaṃ viditaṃ hoti, atthaṅgamo vidito hoti. Kathaṃ vedanāya uppādo vidito hoti <pb ed="M" n="2.0301" />? Avijjāsamudayā vedanāsamudayo, taṇhāsamudayā kammasamudayo, phassasamudayā vedanāsamudayoti nibbattilakkhaṇaṃ passantopi vedanākkhandhassa samudayaṃ passati. Evaṃ vedanāya uppādo vidito hoti. Kathaṃ vedanāya upaṭṭhānaṃ viditaṃ hoti? Aniccato manasikaroto khayatupaṭṭhānaṃ viditaṃ hoti, dukkhato manasikaroto bhayatupaṭṭhānaṃ viditaṃ hoti, anattato manasikaroto suññatupaṭṭhānaṃ viditaṃ hoti. Evaṃ vedanāya upaṭṭhānaṃ viditaṃ hoti. Iti khayato bhayato suññato jānāti. Kathaṃ vedanāya atthaṅgamo vidito hoti? Avijjānirodhā vedanānirodho…pe… evaṃ vedanāya atthaṅgamo vidito hoti. Imināpi nayenettha attho veditabbo.</p>

<p rend="bodytext"><hi rend="bold">Iti rūpa</hi>nti ettha <hi rend="bold">iti</hi>saddo anavasesato rūpassa sarūpanidassanatthoti tassa <hi rend="bold">idaṃ rūpa</hi>nti <pb ed="V" n="2.0274" /> etena sādhāraṇato sarūpanidassanamāha, <hi rend="bold">ettakaṃ rūpa</hi>nti etena anavasesato, <hi rend="bold">na ito paraṃ rūpaṃ atthī</hi>ti tabbinimuttassa aññassa abhāvaṃ. <hi rend="bold">Iti vedanā</hi>tiādīsupi ayaṃ vedanā, ettakā vedanā, ito paraṃ vedanā natthi. Ayaṃ saññā…pe… ime saṅkhārā…pe… idaṃ viññāṇaṃ, ettakaṃ viññāṇaṃ, ito paraṃ viññāṇaṃ natthīti evamattho daṭṭhabboti āha <hi rend="bold">‘‘vedanādīsupi eseva nayo’’</hi>ti.</p>

<p rend="bodytext"><hi rend="bold">Ñāṇena jānitvā</hi> paroparāni. <hi rend="bold">Paroparānī</hi>ti parāni ca oparāni ca. <hi rend="bold">Uttamādhamānī</hi>ti parattabhāvasakattabhāvādīni uttamādhamāni. <hi rend="bold">Calita</hi>nti taṇhādiṭṭhivipphanditaṃ. <hi rend="bold">Anīgho</hi>ti rāgādiīgharahito. <hi rend="bold">Atāri so</hi>ti so evarūpo arahā jātijaraṃ atari.</p>

<p rend="centre">Samādhibhāvanāsuttavaṇṇanā niṭṭhitā.</p>

<p rend="title">2-4. Pañhabyākaraṇasuttādivaṇṇanā</p>

<p rend="bodytext" n="42-44"><hi rend="paranum">42-44</hi><hi rend="dot">.</hi> Dutiye <hi rend="bold">etesaṃ pañhāna</hi>nti ekaṃsabyākaraṇādīnaṃ catunnaṃ pañhānaṃ. <hi rend="bold">Tasmiṃ tasmiṃ ṭhāne byākaraṇaṃ jānātī</hi>ti ‘‘cakkhuṃ anicca’’nti puṭṭhe ‘‘anicca’’nti ekaṃseneva byākātabbaṃ. ‘‘Aniccā nāma cakkhu’’nti puṭṭhe pana ‘‘na kevalaṃ cakkhumeva, sotampi anicca’’nti evaṃ vibhajitvā byākātabbaṃ. ‘‘Yathā <pb ed="M" n="2.0302" /> cakkhuṃ tathā sotaṃ, yathā sotaṃ tathā cakkhu’’nti puṭṭhe ‘‘kenaṭṭhena pucchasī’’ti paṭipucchitvā ‘‘dassanaṭṭhena pucchāmī’’ti vutte ‘‘na hī’’ti byākātabbaṃ. ‘‘Aniccaṭṭhena pucchāmī’’ti vutte ‘‘āmā’’ti byākātabbaṃ. ‘‘Taṃ jīvaṃ taṃ sarīra’’ntiādīni puṭṭhena pana ‘‘abyākatametaṃ bhagavatā’’ti ṭhapetabbo, esa pañho na byākātabboti evaṃ jānātīti attho. <hi rend="bold">Atthasamāgamenā</hi>ti atthassa paṭilābhena laddhabbena. Samiti saṅgati samodhānanti samayo, paṭilābho. Samayo eva <hi rend="bold">abhisamayo,</hi> abhimukhabhāvena vā samayo <hi rend="bold">abhisamayo</hi>ti evamettha padattho veditabbo. Sesaṃ suviññeyyameva. Tatiyacatutthāni uttānatthāneva.</p>

<p rend="centre">Pañhabyākaraṇasuttādivaṇṇanā niṭṭhitā.</p>

<p rend="title">5-6. Rohitassasuttādivaṇṇanā</p>

<p rend="bodytext" n="45-46"><hi rend="paranum">45-46</hi><hi rend="dot">.</hi> Pañcame <pb ed="V" n="2.0275" /> (saṃ. ni. ṭī. 1.1.107) <hi rend="bold">ekokāse</hi>ti cakkavāḷassa pariyantasaññite ekasmiṃ okāse. <hi rend="bold">Bhumma</hi>nti ‘‘yatthā’’ti idaṃ bhummavacanaṃ. Sāmaññato vuttampi ‘‘so lokassa anto’’ti vacanato visiṭṭhavisayameva hoti. ‘‘Na jāyati, na mīyatī’’ti vatvā puna ‘‘na cavati, na upapajjatī’’ti kasmā vuttanti āha <hi rend="bold">‘‘idaṃ aparāparaṃ…pe… gahita’’</hi>nti. <hi rend="bold">Padagamanenā</hi>ti padasā gamanena. <hi rend="bold">Satthā saṅkhāralokassa antaṃ sandhāya vadati</hi> upari sabbāni pakāsetukāmo. Saṅkhāralokassa hi anto nibbānaṃ.</p>

<p rend="bodytext">Daḷhaṃ thiraṃ dhanu etassāti daḷhadhanvā, so eva ‘‘daḷhadhammā’’ti vutto. Tenāha <hi rend="bold">‘‘daḷhadhanū’’</hi>ti. <hi rend="bold">Uttamappamāṇaṃ</hi> nāma sahassathāmadhanu. Dhanuggaṇhanasippacittakatāya dhanuggaho, na dhanuggahaṇamattenāti āha <hi rend="bold">‘‘dhanuggahoti dhanuācariyo’’</hi>ti. ‘‘Dhanuggaho’’ti vatvā ‘‘sikkhito’’ti vutte dhanusikkhāya sikkhitoti viññāyati. Sikkhā ca ettakena kālena sikkhantassa ukkaṃsagatā hotīti āha <hi rend="bold">‘‘dvādasa vassāni dhanusippaṃ sikkhito’’</hi>ti. <hi rend="bold">Usabhappamāṇe</hi>ti vīsati yaṭṭhiyo usabhaṃ, tasmiṃ usabhappamāṇe padese. <hi rend="bold">Vālagga</hi>nti vālakoṭiṃ. <hi rend="bold">Katahattho</hi>ti paricitahattho. <hi rend="bold">Katasarakkhepo</hi>ti thiralakkhe ca calalakkhe ca paresaṃ dassanavasena <pb ed="M" n="2.0303" /> sarakkhepassa katāpī. Tenāha <hi rend="bold">‘‘dassitasippo’’</hi>ti, ‘‘katayoggo’’ti keci. Asanti etenāti <hi rend="bold">asanaṃ,</hi> kaṇḍo. <hi rend="bold">Tālacchādi</hi>nti tālacchāyaṃ. Sā pana ratanamattā vidatthicaturaṅgulā.</p>

<p rend="bodytext"><hi rend="bold">Puratthimā samuddā</hi>ti ekasmiṃ cakkavāḷe puratthimā samuddā. Samuddasīsena puratthimacakkavāḷamukhavaṭṭiṃ vadati. <hi rend="bold">Pacchimasamuddo</hi>ti etthāpi eseva nayo. <hi rend="bold">Nippapañcata</hi>nti adantakāritaṃ. <hi rend="bold">Sampatte</hi>ti tādisena javena gacchantena sampatte. <hi rend="bold">Anotatte</hi>ti etthāpi ‘‘sampatte’’ti padaṃ ānetvā sambandho, tathā ‘‘nāgalatādantakaṭṭha’’nti etthāpi. <hi rend="bold">Tadā</hi>ti yadā so lokantagavesako ahosi, tadā. <hi rend="bold">Dīghāyukakālo</hi>ti anekavassasahassāyukakālo. <hi rend="bold">Cakkavāḷalokassā</hi>ti sāmaññavasena ekavacanaṃ, cakkavāḷalokānanti attho. Imasmiṃyeva cakkavāḷe nibbattipubbaparicayasiddhāya nikantiyā.</p>

<p rend="bodytext"><hi rend="bold">Sasaññimhi samanake</hi>ti na rūpadhammamattake, atha kho pañcakkhandhasamudāyeti dasseti. <hi rend="bold">Samitapāpo</hi>ti samucchinnasaṃkilesadhammo. Chaṭṭhaṃ uttānameva.</p>

<p rend="centre">Rohitassasuttādivaṇṇanā niṭṭhitā.</p>

<p rend="title">7. Suvidūrasuttavaṇṇanā</p>

<p rend="bodytext" n="47"><hi rend="paranum">47</hi><hi rend="dot">.</hi> Sattame <pb ed="V" n="2.0276" /><hi rend="bold">suvidūravidūra</hi>-saddānaṃ samānatthānaṃyeva ekattha gahaṇaṃ idha niddeso dūrāsannabhāvassa apekkhāsiddhattā idhādhippetassa dūrabhāvassa kenaci pariyāyena anāsannabhāvadassanatthaṃ katanti āha <hi rend="bold">‘‘kenaci pariyāyena anāsannāni hutvā’’</hi>tiādi. Sesamettha uttānameva.</p>

<p rend="centre">Suvidūrasuttavaṇṇanā niṭṭhitā.</p>

<p rend="title">8. Visākhasuttavaṇṇanā</p>

<p rend="bodytext" n="48"><hi rend="paranum">48</hi><hi rend="dot">.</hi> Aṭṭhame vākkaraṇacāturiyato vacanaguṇahetūnaṃ pūriyā porī, poriyaṃ bhavāti porī, tāya <hi rend="bold">poriyā</hi>. Tenāha <hi rend="bold">‘‘paripuṇṇavācāyā’’</hi>ti, akkharapadaparipuṇṇāya vācāyāti attho. <hi rend="bold">Apalibuddhāyā</hi>ti pittādīhi <pb ed="M" n="2.0304" /> na vibaddhāya ananubundhitāya. <hi rend="bold">Anelagalāyā</hi>ti anelāya agalāya niddosāya agaḷitapadabyañjanāya ca. Therassa hi kathayato padaṃ vā byañjanaṃ vā na parihāyati. Tenāha <hi rend="bold">‘‘anelagalāyāti niddosāya ceva agaḷitāya cā’’</hi>tiādi. Tattha <hi rend="bold">niddosāyā</hi>ti atthato ca byañjanato ca vigatadosāya. <hi rend="bold">Apatitapadabyañjanāyā</hi>ti avirahitapadabyañjanāya. Atha vā <hi rend="bold">anelagalāyā</hi>ti na elaṃ dosaṃ galatīti anelagalā. Avicchinnavācāya anelagalāya yathā dandhamanussā mukhena kheḷaṃ gaḷantena vācaṃ bhāsanti, na evarūpāya. Atha kho niddosāya visadavācāyāti attho. Vivaṭṭappakāsinī vācā na kadāci vivaṭṭamuttāti katvā āha <hi rend="bold">‘‘vivaṭṭapariyāpannāyā’’</hi>ti, vivaṭṭaṃ amuñcitvā pavattāyāti attho. Vivaṭṭappakāsinī hi vācā vivaṭṭaṃ paricchijja āpādentī pavattati. Navalokuttaradhammo sabbadhammehi samussitaṭṭhena abbhuggataṭṭhena ca dhajo nāmāti āha <hi rend="bold">‘‘abbhuggataṭṭhenā’’</hi>tiādi. Sesamettha suviññeyyameva.</p>

<p rend="centre">Visākhasuttavaṇṇanā niṭṭhitā.</p>

<p rend="title">9. Vipallāsasuttavaṇṇanā</p>

<p rend="bodytext" n="49"><hi rend="paranum">49</hi><hi rend="dot">.</hi> Navame aniccādīni vatthūni niccantiādinā viparītato asantīti vipallāsā <pb ed="V" n="2.0277" />, saññāya vipallāso <hi rend="bold">saññāvipallāso</hi>. Itaresupi tīsu eseva nayo. Evamete catunnaṃ vatthūnaṃ vasena cattāro, tesu vatthūsu saññādīnaṃ vasena dvādasa honti. Tesu aṭṭha sotāpattimaggena pahīyanti. <hi rend="bold">Asubhe subha</hi>nti saññācittavipallāsā sakadāgāmimaggena tanukā honti, anāgāmimaggena pahīyanti. <hi rend="bold">Dukkhe sukha</hi>nti saññācittavipallāsā arahattamaggena pahīyantīti veditabbā. Sesamettha uttānameva.</p>

<p rend="centre">Vipallāsasuttavaṇṇanā niṭṭhitā.</p>

<p rend="title">10. Upakkilesasuttavaṇṇanā</p>

<p rend="bodytext" n="50"><hi rend="paranum">50</hi><hi rend="dot">.</hi> Dasame <pb ed="M" n="2.0305" /><hi rend="bold">upakkiliṭṭhabhāvakaraṇenā</hi>ti malīnabhāvakaraṇena. <hi rend="bold">Pañcavidhāya surāya catubbidhassa ca merayassā</hi>ti ettha pūvasurā, piṭṭhasurā, odanasurā, kiṇṇapakkhittā, sambhārasaṃyuttāti pañca surā. Pupphāsavo, phalāsavo, madhvāsavo, guḷāsavoti cattāro āsavā, catubbidhaṃ merayaṃ nāma. Tattha pūve bhājane pakkhipitvā tajjaṃ udakaṃ datvā madditvā katā <hi rend="bold">pūvasurā</hi>. Evaṃ sesasurāpi. <hi rend="bold">Kiṇṇā</hi>ti pana tassā surāya bījaṃ vuccati. Ye surā ‘‘modakā’’tipi vuccanti, te pakkhipitvā katā <hi rend="bold">kiṇṇapakkhittā</hi>. Dhātakiāsavādinānāsambhārehi saṃyojitā <hi rend="bold">sambhārasaṃyuttā.</hi>Madhukatālanāḷikerādipuppharaso ciraparivāsito <hi rend="bold">pupphāsavo</hi>. Panasādiphalaraso <hi rend="bold">phalāsavo</hi>. Muddikāraso <hi rend="bold">madhvāsavo</hi>. Ucchuraso <hi rend="bold">guḷāsavo</hi>.</p>

<p rend="centre">Upakkilesasuttavaṇṇanā niṭṭhitā.</p>

<p rend="centre">Rohitassavaggavaṇṇanā niṭṭhitā.</p>

<p rend="centre">Paṭhamapaṇṇāsakaṃ niṭṭhitaṃ.</p>

<p rend="strong">2. Dutiyapaṇṇāsakaṃ</p>

<p rend="chapter">(6) 1. Puññābhisandavaggo</p>

<p rend="title">1. Paṭhamapuññābhisandasuttavaṇṇanā</p>

<p rend="bodytext" n="51"><hi rend="paranum">51</hi><hi rend="dot">.</hi> Dutiyassa <pb ed="M" n="2.0306" /><pb ed="V" n="2.0278" /> paṭhame <hi rend="bold">puññābhisandā</hi>ti vā puññanadiyo. Avicchedena niccaṃ pavattiyamānāni hi puññāni abhisandanaṭṭhena ‘‘puññābhisandā’’ti vuttā. <hi rend="bold">Aparimita</hi>nti āḷhakagaṇanāya aparimitaṃ, yojanavasena panassa parimāṇaṃ atthi. Tathā hi heṭṭhā mahāpathaviyā upari ākāsena parato cakkavāḷapabbatena majjhe tattha tattha ṭhitehi dīpapabbatapariyantehi paricchinnattā yojanato sakkā pamāṇaṃ kātuṃ. <hi rend="bold">Bheravārammaṇehī</hi>ti saviññāṇakāviññāṇakehi bheravārammaṇehi. Tathā hi taṃ mahāsarīramacchakumbhīlayakkharakkhasamahānāgadānavādīnaṃ saviññāṇakānaṃ vaḷavāmukhapātālādīnaṃ aviññāṇakānañca bheravārammaṇānaṃ vasena ‘‘bahubherava’’nti vuccati. Sesamettha uttānameva.</p>

<p rend="centre">Paṭhamapuññābhisandasuttavaṇṇanā niṭṭhitā.</p>

<p rend="title">2. Dutiyapuññābhisandasuttavaṇṇanā</p>

<p rend="bodytext" n="52"><hi rend="paranum">52</hi><hi rend="dot">.</hi> Dutiye <hi rend="bold">sotāpannassa saddhā adhippetā</hi>ti sotāpannassa maggenāgatā saddhā adhippetā.</p>

<p rend="centre">Dutiyapuññābhisandasuttavaṇṇanā niṭṭhitā.</p>

<p rend="title">3-4. Paṭhamasaṃvāsasuttādivaṇṇanā</p>

<p rend="bodytext" n="53-54"><hi rend="paranum">53-54</hi><hi rend="dot">.</hi> Tatiye yathākammaṃ tā tā gatiyo <hi rend="bold">ara</hi>nti upagacchantīti ariyā, sattā. Ime pana kucchitā ariyāti <hi rend="bold">kadariyā</hi>. Thaddhamaccharino, thaddhena maccharena samannāgatāti attho. Thaddhamacchariyasadisañhi <pb ed="V" n="2.0279" /> kucchitaṃ <pb ed="M" n="2.0307" /> sabbadā nihīnaṃ natthi sabbaguṇānaṃ ādibhūtassa bhogasampattiādisabbasampattīnaṃ mūlabhūtassa dānassa nisedhanato. Tenāha <hi rend="bold">‘‘kadariyāti thaddhamaccharino’’</hi>ti. Ekacco hi attano vasanaṭṭhāne bhikkhū hatthaṃ pasāretvāpi na vandati. Aññattha gato vihāraṃ pavisitvā sakkaccaṃ vanditvā madhurappaṭisanthāraṃ karoti ‘‘kiṃ, bhante, amhākaṃ vasanaṭṭhānaṃ nāgacchatha, sampanno padeso, paṭibalāhaṃ ayyānaṃ yāgubhattādīhi upaṭṭhānaṃ kātu’’nti. Bhikkhu ‘‘saddho ayaṃ upāsako’’ti yāgubhattādīhi saṅgaṇhāti.</p>

<p rend="bodytext">Atheko thero tassa gāmaṃ gantvā piṇḍāya carati. So taṃ disvā aññena vā gacchati, gharaṃ vā pavisati. Sacepi sammukhībhāvaṃ āgacchati, hatthena vanditvā ‘‘ayyassa bhikkhaṃ detha, ahaṃ ekena kammena gacchāmī’’ti pakkamati. Thero sakalagāmaṃ caritvā tucchapattova nikkhamati. Idaṃ tāva mudumacchariyaṃ nāma. Yena adāyakopi dāyako viya paññāyati. Idha pana thaddhamacchariyaṃ adhippetaṃ. Yena samannāgato bhikkhūsu piṇḍāya paviṭṭhesu ‘‘therā ṭhitā’’ti vutte ‘‘kiṃ mayhaṃ pādā rujjantī’’tiādīni vatvā silāthambho viya khāṇuko viya ca thaddho hutvā tiṭṭhati, sāmīcimpi na karoti, kuto dānaṃ. Ayamidha adhippeto. Tena vuttaṃ <hi rend="bold">‘‘thaddhamaccharinoti thaddhena maccharena samannāgatāti attho’’</hi>ti. Maccharaṃ maccheraṃ macchariyanti atthato ekaṃ.</p>

<p rend="bodytext"><hi rend="bold">Paribhāsakā</hi>ti bhikkhū gharadvāre ṭhite disvā ‘‘kiṃ tumhe kasitvā āgatā vapitvā lāyitvā, mayaṃ attanopi na labhāma, kuto tumhākaṃ, sīghaṃ nikkhamathā’’tiādīhi santajjakā. <hi rend="bold">Yācakānaṃ vacanassa atthaṃ jānantī</hi>ti ettha kiñcāpi bhikkhū gharadvāre ṭhitā tuṇhī honti, atthato pana ‘‘bhikkhaṃ dethā’’ti vadanti nāma ariyāya yācanāya. Vuttañhetaṃ ‘‘uddissa ariyā tiṭṭhanti, esā ariyāna yācanā’’ti (mi. pa. 4.5.9). Tatra ye ‘‘mayaṃ pacāma, ime na pacanti, pacamāne patvā alabhantā kuhiṃ labhissatī’’ti deyyadhammaṃ saṃvibhajanti, te vadaññū yācakānaṃ vacanassa atthaṃ jānanti nāma ñatvā kattabbakaraṇato. Catutthaṃ uttānameva.</p>

<p rend="centre">Paṭhamasaṃvāsasuttādivaṇṇanā niṭṭhitā.</p>

<p rend="title">5-6. Samajīvīsuttādivaṇṇanā</p>

<p rend="bodytext" n="55-56"><hi rend="paranum">55-56</hi><hi rend="dot">.</hi> Pañcame <pb ed="V" n="2.0280" /><pb ed="M" n="2.0308" /><hi rend="bold">anuggaṇhanattha</hi>nti nakulamātā nakulapitāti imesaṃ dvinnaṃ saṅgahatthāya. Nakulassa dārakassa pitā <hi rend="bold">nakulapitā. Nakulamātā</hi>ti etthāpi eseva nayo. Sesamettha uttānameva. Chaṭṭhe natthi vattabbaṃ.</p>

<p rend="centre">Samajīvīsuttādivaṇṇanā niṭṭhitā.</p>

<p rend="title">7-10. Suppavāsāsuttādivaṇṇanā</p>

<p rend="bodytext" n="57-60"><hi rend="paranum">57-60</hi><hi rend="dot">.</hi> Sattame <hi rend="bold">āyubhāgapaṭilābhinī hotī</hi>ti āyukoṭṭhāsassa paṭilābhinī hoti. <hi rend="bold">Tividhaloka</hi>nti sattasaṅkhārabhājanasaṅkhātaṃ tividhaṃ lokaṃ. <hi rend="bold">Viditaṃ katvā</hi>ti vibhūtaṃ katvā. <hi rend="bold">Lokavidūna</hi>nti karaṇatthe sāmivacananti āha <hi rend="bold">‘‘buddhehi pasatthā’’</hi>ti. Aṭṭhamanavamadasamāni uttānatthāneva.</p>

<p rend="centre">Suppavāsāsuttādivaṇṇanā niṭṭhitā.</p>

<p rend="centre">Puññābhisandavaggavaṇṇanā niṭṭhitā.</p>

<p rend="chapter">(7) 2. Pattakammavaggo</p>

<p rend="title">1-4. Pattakammasuttādivaṇṇanā</p>

<p rend="bodytext" n="61-64"><hi rend="paranum">61-64</hi><hi rend="dot">.</hi> Dutiyassa paṭhame ye aniṭṭhā na honti, te iṭṭhāti adhippetāti āha <hi rend="bold">‘‘aniṭṭhapaṭikkhepena iṭṭhā’’</hi>ti. <hi rend="bold">Iṭṭhā</hi>ti ca pariyiṭṭhā vā hotu mā vā, iṭṭhārammaṇabhūtāti attho. Gavesitampi hi iṭṭhanti vuccati, taṃ idha nādhippetaṃ. <hi rend="bold">Mane</hi>ti manasmiṃ. <hi rend="bold">Kantā</hi>ti vā kamanīyā, kāmetabbāti attho. <hi rend="bold">Manaṃ appāyantī</hi>ti iṭṭhabhāvena manaṃ vaḍḍhenti. Kammasādhano idha <hi rend="bold">bhoga</hi>-saddoti āha <hi rend="bold">‘‘bhogāti bhuñjitabbā’’</hi>tiādi. <hi rend="bold">Dhammūpaghātaṃ katvā</hi> kusaladhammaṃ vinodetvā. Upanijjhāyīyantīti <pb ed="V" n="2.0281" /><hi rend="bold">upajjhāyā</hi>ti <pb ed="M" n="2.0309" /> āha <hi rend="bold">‘‘sukhadukkhesu upanijjhāyitabbattā’’</hi>ti, sukhadukkhesu uppannesu anussaritabbattāti attho. <hi rend="bold">Sandiṭṭhasambhattehī</hi>ti ettha tattha tattha saṅgamma diṭṭhamattā nātidaḷhamittā <hi rend="bold">sandiṭṭhā,</hi> suṭṭhu bhattā sinehavanto daḷhamittā <hi rend="bold">sambhattā</hi>.</p>

<p rend="bodytext"><hi rend="bold">Visamalobha</hi>nti balavalobhaṃ. <hi rend="bold">Sukhita</hi>nti sañjātasukhaṃ. <hi rend="bold">Pīṇita</hi>nti dhātaṃ suhitaṃ. Tathābhūto pana yasmā balasampanno hoti, tasmā <hi rend="bold">‘‘balasampannaṃ karotī’’</hi>ti vuttaṃ.</p>

<p rend="bodytext">Sobhane kāyikavācasikakamme ratoti sūrato ukārassa dīghaṃ katvā, tassa bhāvo <hi rend="bold">soraccaṃ,</hi> kāyikavācasiko avītikkamo. So pana atthato susīlabhāvoti āha <hi rend="bold">‘‘khantisoracce niviṭṭhāti adhivāsanakkhantiyañca susīlatāya ca niviṭṭhā’’</hi>ti. <hi rend="bold">Ekamattāna</hi>nti ekaṃ cittanti attho. Rāgādīnañhi pubbabhāgiyaṃ damanādi paccekaṃ icchitabbaṃ, na maggakkhaṇe viya ekajjhaṃ paṭisaṅkhānamukhena pajahanato. <hi rend="bold">Ekamattāna</hi>nti vā vivekavasena ekaṃ ekākinaṃ attānaṃ. Tenevāha <hi rend="bold">‘‘ekaṃ attanova attabhāva’’</hi>ntiādi. <hi rend="bold">Uparūparibhūmīsū</hi>ti chakāmasaggasaṅkhātāsu uparūparikāmabhūmīsu. Kammassa phalaṃ <hi rend="bold">aggaṃ</hi> nāma. Taṃ panettha uccagāmīti āha <hi rend="bold">‘‘uddhamaggamassā’’</hi>ti. Suvagge niyuttā, suvaggappayojanāti vā <hi rend="bold">sovaggikā. Dasannaṃ visesāna</hi>nti dibbaāyuvaṇṇayasasukhaādhipateyyānañceva iṭṭharūpādīnañca phalavisesānaṃ. Vaṇṇaggahaṇena cettha sako attabhāvavaṇṇo gahito, rūpaggahaṇena bahiddhā rūpārammaṇaṃ. Dutiyatatiyacatutthāni uttānatthāneva.</p>

<p rend="centre">Pattakammasuttādivaṇṇanā niṭṭhitā.</p>

<p rend="title">5. Rūpasuttavaṇṇanā</p>

<p rend="bodytext" n="65"><hi rend="paranum">65</hi><hi rend="dot">.</hi> Pañcame paminoti uḷāratādivisesaṃ etenāti pamāṇaṃ, rupakāyo pamāṇaṃ etassāti <hi rend="bold">rūpappamāṇo</hi>. Tato eva rūpe pasannoti <hi rend="bold">rūpappasanno. Ghoso</hi>ti cettha thutighoso. <hi rend="bold">Lūkha</hi>nti paccayalūkhatā. <hi rend="bold">Dhammā</hi>ti sīlādayo guṇadhammā adhippetā. Imesaṃ pana catunnaṃ puggalānaṃ nānākaraṇaṃ pāḷiyaṃyeva āgataṃ. Vuttañhetaṃ –</p>

<p rend="indent">‘‘Katamo <pb ed="M" n="2.0310" /> ca puggalo rūpappamāṇo rūpappasanno? Idhekacco puggalo ārohaṃ vā passitvā <pb ed="V" n="2.0282" /> pariṇāhaṃ vā passitvā saṇṭhānaṃ vā passitvā pāripūriṃ vā passitvā tattha pamāṇaṃ gahetvā pasādaṃ janeti. Ayaṃ vuccati puggalo rūpappamāṇo rūpappasanno.</p>

<p rend="indent">‘‘Katamo ca puggalo ghosappamāṇo ghosappasanno? Idhekacco puggalo paravaṇṇanāya parathomanāya parapasaṃsanāya paravaṇṇahārikāya tattha pamāṇaṃ gahetvā pasādaṃ janeti. Ayaṃ vuccati puggalo ghosappamāṇo ghosappasanno.</p>

<p rend="indent">‘‘Katamo ca puggalo lūkhappamāṇo lūkhappasanno? Idhekacco puggalo cīvaralūkhaṃ vā passitvā pattalūkhaṃ vā passitvā senāsanalūkhaṃ vā passitvā vividhaṃ vā dukkarakārikaṃ passitvā tattha pamāṇaṃ gahetvā pasādaṃ janeti. Ayaṃ vuccati puggalo lūkhappamāṇo lūkhappasanno.</p>

<p rend="indent">‘‘Katamo ca puggalo dhammappamāṇo dhammappasanno? Idhekacco puggalo sīlaṃ vā passitvā samādhiṃ vā passitvā paññaṃ vā passitvā tattha pamāṇaṃ gahetvā pasādaṃ janeti. Ayaṃ vuccati puggalo dhammappamāṇo dhammappasanno’’ti (pu. pa. 171-172).</p>

<p rend="bodytext">Tattha <hi rend="bold">āroha</hi>nti uccataṃ. Sā ca kho tasmiṃ tasmiṃ kāle pamāṇayuttā daṭṭhabbā. <hi rend="bold">Pariṇāha</hi>nti nātikisathūlatāvasena pīṇataṃ. <hi rend="bold">Saṇṭhāna</hi>nti tesaṃ tesaṃ aṅgapaccaṅgānaṃ susaṇṭhitataṃ dīgharassavaṭṭādiyuttaṭṭhānesu tathābhāvaṃ. <hi rend="bold">Pāripūri</hi>nti sabbesaṃ sarīrāvayavānaṃ paripuṇṇataṃ avikalataṃ. <hi rend="bold">Tattha pamāṇaṃ gahetvā</hi>ti tasmiṃ rūpe rūpasampattiyaṃ pamāṇabhāvaṃ upādāya. <hi rend="bold">Pasādaṃ janetī</hi>ti adhimokkhaṃ janeti uppādeti.</p>

<p rend="bodytext"><hi rend="bold">Paravaṇṇanāyā</hi>ti ‘‘asuko ediso ca ediso cā’’ti parassa guṇavacanena. <hi rend="bold">Parathomanāyā</hi>ti parammukhā parassa silāghuppādakena abhitthavanena parena thutivasena, gāthādiupanibandhanena vuttāya thomanāyāti vuttaṃ hoti. <hi rend="bold">Parapasaṃsanāyā</hi>ti parammukhā parassa guṇasaṃkittanena. <hi rend="bold">Paravaṇṇahārikāyā</hi>ti <pb ed="M" n="2.0311" /> paramparavaṇṇahārikāya paramparāya parassa kittanasaddassa upasaṃhārena. <hi rend="bold">Tatthā</hi>ti tasmiṃ thutighose.</p>

<p rend="bodytext"><hi rend="bold">Cīvaralūkha</hi>nti thūlajiṇṇabahutunnakatādicīvarassa lūkhabhāvaṃ. <hi rend="bold">Pattalūkha</hi>nti anekaganthikāhaṭatādipattassa <pb ed="V" n="2.0283" /> lūkhabhāvaṃ. <hi rend="bold">Vividhaṃ vā dukkarakārika</hi>nti dhutaṅgādivasena pavattanānāvidhaṃ dukkaracariyaṃ. <hi rend="bold">Sīlaṃ vā passitvā</hi>ti sīlapāripūrivasena visuddhaṃ kāyavacīsucaritaṃ ñāṇacakkhunā passitvā, jhānādiadhigamasuddhisamādhiṃ vā vipassanābhiññāsaṅkhātaṃ paññaṃ vā passitvāti attho.</p>

<p rend="bodytext">Evametasmiṃ catuppamāṇe lokasannivāse buddhesu appasannā mandā, pasannā bahukā. Rūpappamāṇassa hi buddharūpato uttari pasādāvahaṃ rūpaṃ nāma natthi. Ghosappamāṇassa buddhānaṃ kittighosato uttari pasādāvaho ghoso nāma natthi. Lūkhappamāṇassa kāsikāni vatthāni mahārahāni kañcanabhājanāni tiṇṇaṃ utūnaṃ anucchavike sabbasampattiyutte pāsādavare pahāya paṃsukūlacīvaraselamayapattarukkhamūlādisenāsanasevino buddhassa bhagavato lūkhato uttari pasādāvahaṃ aññaṃ lūkhaṃ nāma natthi. Dhammappamāṇassa sadevake loke asādhāraṇasīlādiguṇassa tathāgatassa sīlādiguṇato uttari pasādāvaho añño sīlādiguṇo nāma natthi. Iti bhagavā imaṃ catuppamāṇikaṃ lokasannivāsaṃ muṭṭhinā gahetvā viya ṭhitoti.</p>

<p rend="bodytext"><hi rend="bold">Pamāṇiṃsū</hi>ti pamāṇaṃ aggahesuṃ. <hi rend="bold">Niyakajjhatte tassa guṇaṃ na jānātī</hi>ti tassa abbhantare pavattamānaṃ sīlādiguṇaṃ na jānāti. Sesaṃ suviññeyyameva.</p>

<p rend="centre">Rūpasuttavaṇṇanā niṭṭhitā.</p>

<p rend="title">7. Ahirājasuttavaṇṇanā</p>

<p rend="bodytext" n="67"><hi rend="paranum">67</hi><hi rend="dot">.</hi> Sattame <hi rend="bold">daṭṭhavisānevā</hi>ti avadhāraṇena diṭṭhavisādayo nivatteti. Kaṭṭhamukhādayo hi cattāro āsīvisā daṭṭhaviso, diṭṭhaviso, phuṭṭhaviso, vātavisoti paccekaṃ catubbidhā hontīti visavegavikāravasena <pb ed="M" n="2.0312" /> soḷasa vuttā. Tesu daṭṭhavisānaṃyeva idha gahaṇaṃ, na itaresanti dasseti. Sesaṃ suviññeyyameva.</p>

<p rend="centre">Ahirājasuttavaṇṇanā niṭṭhitā.</p>

<p rend="title">8. Devadattasuttavaṇṇanā</p>

<p rend="bodytext" n="68"><hi rend="paranum">68</hi><hi rend="dot">.</hi> Aṭṭhame <pb ed="V" n="2.0284" /><hi rend="bold">kāle sampatte</hi>ti gabbhassa paripākagatattā vijāyanakāle sampatte. <hi rend="bold">Potaka</hi>nti assatariyā puttaṃ. ‘‘Phalaṃ ve kadaliṃ hantī’’tiādigāthāya kukkujakeneva pattavaṭṭipasavassa ucchinnattā phaluppatti kadaliyā parābhavāya hotīti āha <hi rend="bold">‘‘phalaṃ ve kadaliṃ hantī’’</hi>ti. <hi rend="bold">Kukkujakaṃ</hi> nāma kadaliyā pupphanāḷaṃ. Tathā phalapākapariyosānattā osadhīnaṃ <hi rend="bold">‘‘phalaṃ veḷuṃ naḷa’’</hi>nti vuttaṃ. Ayaṃ panettha piṇḍattho – yathā attano phalaṃ kadaliveḷunaḷe vināseti, gabbho ca assatariṃ, evaṃ attano kammabhūto sakkāro asappurisaṃ vināsetīti.</p>

<p rend="centre">Devadattasuttavaṇṇanā niṭṭhitā.</p>

<p rend="title">9. Padhānasuttavaṇṇanā</p>

<p rend="bodytext" n="69"><hi rend="paranum">69</hi><hi rend="dot">.</hi> Navame padahati etehīti <hi rend="bold">padhānāni. Uttamavīriyāni</hi> seṭṭhavīriyāni visiṭṭhassa atthassa sādhanato. <hi rend="bold">Kilesānaṃ saṃvaratthāyā</hi>ti yathā abhijjhādayo na uppajjanti, evaṃ satiyā upaṭṭhānena kilesānaṃ saṃvaraṇatthāya. <hi rend="bold">Pajahanatthāyā</hi>ti kāmavitakkādīnaṃ vinodanatthāya. <hi rend="bold">Padhāna</hi>nti tasseva pajahanassa sādhanavasena pavattavīriyaṃ. <hi rend="bold">Kusalānaṃ dhammānaṃ brūhanatthāyā</hi>ti bojjhaṅgasaṅkhātānaṃ kusaladhammānaṃ vaḍḍhanatthāya. <hi rend="bold">Padhāna</hi>nti tasseva vaḍḍhanassa sādhanavasena pavattavīriyaṃ.</p>

<p rend="centre">Padhānasuttavaṇṇanā niṭṭhitā.</p>

<p rend="title">10. Adhammikasuttavaṇṇanā</p>

<p rend="bodytext" n="70"><hi rend="paranum">70</hi><hi rend="dot">.</hi> Dasame <hi rend="bold">visama</hi>nti bhāvanapuṃsakametaṃ. Tenāha <hi rend="bold">‘‘visamā hutvā’’</hi>ti. <hi rend="bold">Asamayenā</hi>ti akāle. Bhummatthe hetaṃ karaṇavacanaṃ. Pakaṭṭhaṃ <pb ed="M" n="2.0313" /> padhānaṃ añjasaṃ etesanti pañjasā, añjasaṃ pagatā paṭipannāti vā pañjasā, pakatimaggagāmino. Na pañjasā <hi rend="bold">apañjasā,</hi> amaggappaṭipannā. Te pana yasmā maggato apagatā nāma honti, tasmā vuttaṃ <hi rend="bold">‘‘maggato apagatā’’</hi>tiādi.</p>

<p rend="bodytext">Gāthāsu pana evamettha sambandho veditabbo. <hi rend="bold">Gunnaṃ ce taramānāna</hi>nti gāvīsu mahoghaṃ tarantīsu. <hi rend="bold">Jimhaṃ gacchati puṅgavo</hi>ti yadi yūthapati usabho kuṭilaṃ gacchati. <hi rend="bold">Sabbā tā jimhaṃ gacchantī</hi>ti <pb ed="V" n="2.0285" /> sabbā tā gāviyo kuṭilameva gacchanti. Kasmā? <hi rend="bold">Nette jimhaṃ gate sati</hi> tassa kuṭilagatattā. So hi tāsaṃ paccayiko upaddavaharo ca. <hi rend="bold">Evameva</hi>nti yathā cetaṃ, evameva yo manussesu padhānasammato, yadi so adhammacārī siyā, ye tassa anujīvino, sabbepi adhammikā honti. Sāmisampadā hi pakatisampadaṃ sampādeti. Yasmā etadevaṃ, tasmā <hi rend="bold">sabbaṃ raṭṭhaṃ dukkhaṃ seti, rājā ce hoti adhammiko</hi>.</p>

<p rend="centre">Adhammikasuttavaṇṇanā niṭṭhitā.</p>

<p rend="centre">Pattakammavaggavaṇṇanā niṭṭhitā.</p>

<p rend="chapter">(8) 3. Apaṇṇakavaggo</p>

<p rend="title">1-2. Padhānasuttādivaṇṇanā</p>

<p rend="bodytext" n="71-72"><hi rend="paranum">71-72</hi><hi rend="dot">.</hi> Tatiyavaggassa paṭhame yavati tena phalaṃ missitaṃ viya hotīti <hi rend="bold">yoni,</hi> ekantikaṃ kāraṇaṃ. <hi rend="bold">Assā</hi>ti yathāvuttassa bhikkhuno. <hi rend="bold">Paripuṇṇa</hi>nti avikalaṃ anavasesaṃ. Āsave khepetīti <hi rend="bold">āsavakkhayo,</hi> aggamaggo. Idha pana arahattaphalaṃ adhippetanti āha <hi rend="bold">‘‘arahattatthāyā’’</hi>ti. Dutiyaṃ uttānameva.</p>

<p rend="centre">Padhānasuttādivaṇṇanā niṭṭhitā.</p>

<p rend="title">3-5. Sappurisasuttādivaṇṇanā</p>

<p rend="bodytext" n="73-75"><hi rend="paranum">73-75</hi><hi rend="dot">.</hi> Tatiye <pb ed="M" n="2.0314" /><hi rend="bold">pañhatthāya abhinīto</hi>ti pañhakaraṇatthāya abhimukhaṃ nīto. <hi rend="bold">Alambitaṃ katvā</hi>ti alambaṃ katvā, ayameva vā pāṭho, vipalambaṃ akatvāti attho. <hi rend="bold">Avajānātī</hi>ti avaññaṃ karoti, nindatīti attho. Catutthapañcame natthi vattabbaṃ.</p>

<p rend="centre">Sappurisasuttādivaṇṇanā niṭṭhitā.</p>

<p rend="title">6. Kusinārasuttavaṇṇanā</p>

<p rend="bodytext" n="76"><hi rend="paranum">76</hi><hi rend="dot">.</hi> Chaṭṭhe <pb ed="V" n="2.0286" /> nagaraṃ pavisitukāmā uyyānato upecca vattanti gacchanti etenāti <hi rend="bold">upavattanaṃ</hi>. Yatheva hi kalambanaditīrato rājamātuvihāradvārena thūpārāmaṃ gantabbaṃ hoti, evaṃ hiraññavatikāya pārimatīrato sālavanaṃ uyyānaṃ, yathā anurādhapurassa thūpārāmo dakkhiṇapacchimadisāya, evaṃ taṃ uyyānaṃ kusinārāya dakkhiṇapacchimadisāya hoti. Yathā thūpārāmato dakkhiṇadvārena nagaraṃ pavisanamaggo pācīnamukho gantvā uttarena nivattati, evaṃ uyyānato sālapanti pācīnamukhā gantvā uttarena nivattā, tasmā taṃ ‘‘upavattana’’nti vuccati. <hi rend="bold">Antare</hi>ti dvinnaṃ sālarukkhānaṃ vemajjhe. Tattha hi paññāpiyamānassa mañcassa ekā sālapanti sīsabhāge hoti, ekā pādabhāge. Tatrapi eko taruṇasālo sīsabhāgassa āsanno hoti, eko pādabhāgassa. Apica <hi rend="bold">yamakasālā</hi> nāma mūlakhandhaviṭapapattehi aññamaññaṃ saṃsibbitvā ṭhitasālātipi vadanti.</p>

<p rend="bodytext"><hi rend="bold">Dveḷhaka</hi>nti dvidhāgāho, anekaṃsaggāhoti attho. <hi rend="bold">Vimatī</hi>ti saṃsayāpattīti āha <hi rend="bold">‘‘vinicchituṃ asamatthatā’’</hi>ti. <hi rend="bold">Taṃ vo vadāmī</hi>ti taṃ saṃsayavantaṃ bhikkhuṃ sandhāya vo tumhe vadāmīti. <hi rend="bold">Nikkaṅkhabhāvapaccakkhakaraṇa</hi>nti buddhādīsu tesaṃ bhikkhūnaṃ nikkaṅkhabhāvassa paccakkhakāriyā yāthāvato tamatthaṃ paṭivijjhitvā ṭhitaṃ sabbaññutaññāṇameva. <hi rend="bold">Etthā</hi>ti etasmiṃ atthe.</p>

<p rend="centre">Kusinārasuttavaṇṇanā niṭṭhitā.</p>

<p rend="title">7. Acinteyyasuttavaṇṇanā</p>

<p rend="bodytext" n="77"><hi rend="paranum">77</hi><hi rend="dot">.</hi> Sattame <pb ed="M" n="2.0315" /><hi rend="bold">lokacintā</hi>ti lokasannivesappaṭisaṃyuttā vīmaṃsā. Tenāha <hi rend="bold">‘‘kena nu kho candimasūriyā’’</hi>tiādi. <hi rend="bold">Nāḷikerādayo</hi>ti <hi rend="bold">ādi</hi>-saddena avuttānaṃ osadhitiṇavanappatiādīnaṃ saṅgaho. <hi rend="bold">Evarūpā lokacintā</hi>ti edisā vuttasadisā aññāpi sā lokacintā.</p>

<p rend="centre">Acinteyyasuttavaṇṇanā niṭṭhitā.</p>

<p rend="title">8. Dakkhiṇasuttavaṇṇanā</p>

<p rend="bodytext" n="78"><hi rend="paranum">78</hi><hi rend="dot">.</hi> Aṭṭhame <pb ed="V" n="2.0287" /><hi rend="bold">dānasaṅkhātāya dakkhiṇāyā</hi>ti deyyadhammasaṅkhātāya dakkhiṇāya. Visuddhi nāma mahājutikatā. Sā pana mahapphalatāya veditabbāti āha <hi rend="bold">‘‘mahapphalabhāvenā’’</hi>ti. <hi rend="bold">Visujjhatī</hi>ti na kilissati, amalinā mahājutikā mahāvipphārā hotīti attho. <hi rend="bold">Sucidhammo</hi>ti rāgādiasucividhamanena sucisabhāvo. <hi rend="bold">Lāmakadhammo</hi>ti hīnasabhāvo pāpakiriyāya. Akusaladhammā hi ekantanihīnā. Jūjako sīlavā kalyāṇadhammo na hoti, tassa mahābodhisattassa attano puttadānaṃ dānapāramiyā matthakaṃ gaṇhantaṃ mahāpathavikampanasamatthaṃ jātaṃ. Svāyaṃ dāyakaguṇoti āha <hi rend="bold">‘‘vessantaramahārājā kathetabbo’’</hi>tiādi. <hi rend="bold">Uddharatī</hi>ti bahulaṃ pāpakammavasena laddhabbavinipātato uddharati, tasmā natthi mayhaṃ kiñci cittassa aññatthattanti adhippāyo.</p>

<p rend="bodytext"><hi rend="bold">Petadakkhiṇa</hi>nti pete uddissa dātabbadakkhiṇaṃ. <hi rend="bold">Pāpitakāleyevā</hi>ti ‘‘idaṃ dānaṃ asukassa petassa hotū’’ti taṃuddisanavasena pattiyā pāpitakāleyeva. <hi rend="bold">Assā</hi>ti petassa. <hi rend="bold">Pāpuṇī</hi>ti phalasampattilabhāpanavasena pāpuṇi. Ayañhi pete uddissa dāne dhammatā. Tadā kosalarañño pariccāgavasena ativiya dānajjhāsayataṃ buddhappamukhassa ca saṅghassa ukkaṃsagataguṇavisiṭṭhataṃ sandhāyāha <hi rend="bold">‘‘asadisadānaṃ kathetabba’’</hi>nti.</p>

<p rend="centre">Dakkhiṇasuttavaṇṇanā niṭṭhitā.</p>

<p rend="title">9-10. Vaṇijjasuttādivaṇṇanā</p>

<p rend="bodytext" n="79-80"><hi rend="paranum">79-80</hi><hi rend="dot">.</hi> Navame <pb ed="M" n="2.0316" /><hi rend="bold">taṃsadisā</hi>ti yādisā vaṇijjā payuttā ayathādhippāyā aññā vā sampajjati, tādisāvāti attho. <hi rend="bold">Chedaṃ gacchatī</hi>ti vināsaṃ pāpuṇāti. Adhippāyato parā visiṭṭhāti <hi rend="bold">parādhippāyo</hi>. Tenevāha <hi rend="bold">‘‘ajjhāsayato adhikataraphalā hotī’’</hi>ti. <hi rend="bold">Cīvarādinā paccayena vadeyyāsī</hi>ti cīvarādipaccayahetu maṃ vadeyyāsi pattheyyāsi. Atha vā yadā cīvarādinā paccayena attho hoti, tadā maṃ yāceyyāsīti attho. Sesaṃ suviññeyyameva. Dasamaṃ uttānameva.</p>

<p rend="centre">Vaṇijjasuttādivaṇṇanā niṭṭhitā.</p>

<p rend="centre">Apaṇṇakavaggavaṇṇanā niṭṭhitā.</p>

<p rend="chapter">(9) 4. Macalavaggo</p>

<p rend="title">1-6. Pāṇātipātasuttādivaṇṇanā</p>

<p rend="bodytext" n="81-86"><hi rend="paranum">81-86</hi><hi rend="dot">.</hi> Catutthassa <pb ed="V" n="2.0288" /> paṭhamādīni uttānatthāneva. Pañcame (saṃ. ni. ṭī. 1.1.132) ‘‘nīce kule paccājāto’’tiādikena appakāsabhāvena tamatīti tamo, tena tamena yuttoti <hi rend="bold">tamo</hi> puggalo vuccati. Tathā hi taṃyogato puggalassa tabbohāro yathā ‘‘maccherayogato maccharo’’ti, tasmā <hi rend="bold">tamo</hi>ti appakāsabhāvena tamo tamabhūto andhakāraṃ viya jāto, andhakārattaṃ vā pattoti attho. Vuttalakkhaṇaṃ tamameva paramparato ayanaṃ gati niṭṭhā etassāti <hi rend="bold">tamaparāyaṇo</hi>. Ubhayenapi tamaggahaṇena khandhatamo kathito, na andhakāratamo. <hi rend="bold">Khandhatamo</hi>ti ca sampattirahitā khandhapavattiyeva daṭṭhabbā. ‘‘Ucce kule paccājāto’’tiādikena pakāsabhāvena jotetīti joti, tena jotināyuttotiādi sabbaṃ vuttanayena veditabbaṃ. <hi rend="bold">Itare dve</hi>ti jotitamaparāyaṇo, jotijotiparāyaṇoti itare dve puggale.</p>

<p rend="bodytext">Veṇuvettādivilīvehi peḷabhājanādikārakā <hi rend="bold">vilīvakārakā</hi>. Migamacchādīnaṃ nisādanato <hi rend="bold">nesādā,</hi> māgavikamacchabandhādayo. Rathesu cammena <pb ed="M" n="2.0317" /> nahaṇakaraṇato <hi rend="bold">rathakārā,</hi> cammakārā. Puiti karīsassa nāmaṃ, taṃ kusenti apanentīti <hi rend="bold">pukkusā,</hi> pupphachaḍḍakā. <hi rend="bold">Dubbaṇṇo</hi>ti virūpo. <hi rend="bold">Okoṭimako</hi>ti ārohābhāvena heṭṭhimako, rassakāyoti attho. Tenāha <hi rend="bold">‘‘lakuṇḍako’’</hi>ti. Laku viya ghaṭikā viya ḍeti pavattatīti <hi rend="bold">lakuṇḍako,</hi> rasso. Kaṇati nimīlatīti <hi rend="bold">kāṇo</hi>. Taṃ panassa nimīlanaṃ ekena akkhinā dvīhipi vāti āha <hi rend="bold">‘‘ekacchikāṇo vā ubhayacchikāṇo vā’’</hi>ti. Kuṇanaṃ kuṇo, hatthavekallaṃ, so etassa atthīti <hi rend="bold">kuṇī. Khañjo</hi> vuccati pādavikalo. Heṭṭhimakāyasaṅkhāto sarīrassa pakkho padeso hato assāti <hi rend="bold">pakkhahato</hi>. Tenāha <hi rend="bold">‘‘pīṭhasappī’’</hi>ti. Padīpe padīpane etabbaṃ netabbanti <hi rend="bold">padīpeyyaṃ,</hi> telakapālādiupakaraṇaṃ. <hi rend="bold">Vutta</hi>nti aṭṭhakathāyaṃ vuttaṃ.</p>

<p rend="bodytext"><hi rend="bold">Āgamanavipattī</hi>ti āgamanaṭṭhānavasena vipatti ‘‘āgamo etthā’’ti katvā. <hi rend="bold">Pubbuppannapaccayavipattī</hi>ti paṭhamuppannapaccayavasena viparāvatti. Caṇḍālādisabhāvā hissa mātāpitaro paṭhamuppannapaccayo. <hi rend="bold">Pavattapaccayavipattī</hi>ti pavatte sukhapaccayavipatti. Tādise nihīnakule uppannopi koci vibhavasampanno siyā, ayaṃ pana duggato durūpo. <hi rend="bold">Ājīvupāyavipattī</hi>ti <pb ed="V" n="2.0289" /> ājīvanupāyavasena vipatti. Sukhena hi jīvikaṃ pavattetuṃ upāyabhūtā hatthisippādayo imassa natthi, pupphachaḍḍanasilākoṭṭanādikammaṃ pana katvā jīvikaṃ pavatteti. Tenāha <hi rend="bold">‘‘kasiravuttike’’</hi>ti. <hi rend="bold">Attabhāvavipattī</hi>ti upadhivipatti. <hi rend="bold">Dukkhakāraṇasamāyogo</hi>ti kāyikacetasikadukkhuppattiyā paccayasamodhānaṃ. <hi rend="bold">Sukhakāraṇavipattī</hi>ti sukhapaccayaparihāni. <hi rend="bold">Upabhogavipattī</hi>ti upabhogasukhassa vināso anupaladdhi. Joti ceva jotiparāyaṇabhāvo ca <hi rend="bold">sukkapakkho</hi>. Chaṭṭhaṃ uttānameva.</p>

<p rend="centre">Pāṇātipātasuttādivaṇṇanā niṭṭhitā.</p>

<p rend="title">7. Puttasuttavaṇṇanā</p>

<p rend="bodytext" n="87"><hi rend="paranum">87</hi><hi rend="dot">.</hi> Sattame <hi rend="bold">ma-kāro padasandhikaro</hi> ‘‘aññamañña’’ntiādīsu viya. <hi rend="bold">Niccalasamaṇo</hi>ti thirasamaṇo. Abhisiñcitabboti <hi rend="bold">abhiseko</hi>ti kammasādhano <pb ed="M" n="2.0318" /> abhisekasaddo. Tenāha <hi rend="bold">‘‘abhisekaṃ kātuṃ yutto’’</hi>ti.</p>

<p rend="bodytext"><hi rend="bold">Bākulatthero viyā</hi>ti thero hi mahāyasassī, tassa puttadhītaro nattupanattakā sukhumasāṭakehi cīvarāni kāretvā rajāpetvā samugge pakkhipitvā pahiṇanti. Therassa nahānakāle nahānakoṭṭhake ṭhapenti. Thero tāni nivāseti ceva pārupati ca. Tenevetaṃ vuttaṃ.</p>

<p rend="bodytext"><hi rend="bold">Khadiravanamagge sīvalitthero viyā</hi>ti satthari kira taṃ maggaṃ paṭipanne devatā ‘‘amhākaṃ ayyassa sīvalittherassa sakkāraṃ karissāmā’’ti cintetvā ekekayojane vihāraṃ kāretvā ekayojanato uddhaṃ gantuṃ adatvā pātova uṭṭhāya dibbāni yāguādīni gahetvā ‘‘amhākaṃ ayyo sīvalitthero kahaṃ nisinno’’ti vicaranti. Thero attano abhihaṭaṃ buddhappamukhassa bhikkhusaṅghassa dāpesi. Evaṃ satthā saparivāro tiṃsayojanikaṃ kantāraṃ sīvalittherassa puññaphalaṃ anubhavamānova agamāsi. Tenevetaṃ vuttaṃ.</p>

<p rend="bodytext"><hi rend="bold">Aṭṭhakanāgarasutte ānandatthero viyā</hi>ti aṭṭhakanāgarako kira gahapati therassa dhammadesanāya pasīditvā pañcasatagghanakaṃ vihāraṃ kāretvā adāsi. Taṃ sandhāyetaṃ vuttaṃ.</p>

<p rend="bodytext"><hi rend="bold">Pilindavacchatthero viyā</hi>ti therassa kira iddhānubhāvena pasannā manussā sappiādīni bahūni <pb ed="V" n="2.0290" /> bhesajjāni abhihariṃsu. Pakatiyāpi ca āyasmā pilindavaccho lābhī hoti pañcannaṃ bhesajjānaṃ, laddhaṃ laddhaṃ parisāya vissajjeti. Tenetaṃ vuttaṃ <hi rend="bold">‘‘gilānapaccayaṃ pilindavacchatthero viyā’’</hi>ti.</p>

<p rend="bodytext"><hi rend="bold">Tiṇṇampi sannipātena nibbattānī</hi>ti pittādīnaṃ tiṇṇampi visamānaṃ sannipātena jātāni. Atisītādibhāvena utūnaṃ pariṇāmoti āha <hi rend="bold">‘‘atisītaatiuṇhaututo jātānī’’</hi>ti. Purimaututo visadiso utu utupariṇāmo, tato jātāni <hi rend="bold">utupariṇāmajāni,</hi> visabhāgaututo jātānīti attho. Jaṅgaladesavāsīnañhi anūpadese vasantānaṃ visabhāgova utu uppajjati, anūpadesavāsīnañca jaṅgaladeseti. Evaṃ malayasamuddatīrādivasenapi utuvisabhāgatā uppajjatiyeva. Tato jātāni utupariṇāmajāni nāma.</p>

<p rend="bodytext">Attano <pb ed="M" n="2.0319" /> pakaticariyānaṃ visamaṃ kāyassa pariharaṇavasena <hi rend="bold">visamaparihārajāni</hi>. Tāni pana accāsanaatiṭṭhānādinā veditabbānīti āha <hi rend="bold">‘‘accāsanaatiṭṭhānādikā’’</hi>ti. <hi rend="bold">Ādi</hi>-saddena mahābhāravahaṇasudhākoṭṭanaadesakālacaraṇādīni saṅgaṇhāti. Parassa upakkamato nibbattāni <hi rend="bold">opakkamikāni,</hi> ayaṃ coroti vā pāradārikoti vā gahetvā jaṇṇukakapparamuggarādīhi nippothanaupakkamaṃ paccayaṃ katvā uppannānīti attho. Tenāha <hi rend="bold">‘‘vadhabandhanādiupakkamena nibbattānī’’</hi>ti. <hi rend="bold">Kevala</hi>nti bāhiraṃ paccayaṃ anapekkhitvā kevalaṃ, tena vināti attho. Tenāha <hi rend="bold">‘‘pubbekatakammavipākavaseneva jātānī’’</hi>ti.</p>

<p rend="centre">Puttasuttavaṇṇanā niṭṭhitā.</p>

<p rend="title">8-10. Saṃyojanasuttādivaṇṇanā</p>

<p rend="bodytext" n="88-90"><hi rend="paranum">88-90</hi><hi rend="dot">.</hi> Aṭṭhame sotāpanno catūhi vātehi indakhīlo viya parappavādehi akampiyo acalasaddhāya samannāgatattā sāsane laddhappatiṭṭho <hi rend="bold">samaṇamacalo</hi> nāmāti āha <hi rend="bold">‘‘sāsane laddhappatiṭṭhattā’’</hi>tiādi. <hi rend="bold">Thaddhabhāvakarānaṃ kilesānaṃ sabbaso samucchinnattā</hi>ti cittassa thaddhabhāvakarānaṃ uddhambhāgiyakilesānaṃ sabbaso abhāvā <hi rend="bold">samaṇasukhumālo</hi> nāma sukhumālabhāvappattito. Navamadasamāni suviññeyyāneva.</p>

<p rend="centre">Saṃyojanasuttādivaṇṇanā niṭṭhitā.</p>

<p rend="centre">Macalavaggavaṇṇanā niṭṭhitā.</p>

<p rend="chapter">(10) 5. Asuravaggo</p>

<p rend="title">1-2. Asurasuttādivaṇṇanā</p>

<p rend="bodytext" n="91-92"><hi rend="paranum">91-92</hi><hi rend="dot">.</hi> Pañcamassa <pb ed="V" n="2.0291" /> paṭhamadutiyāni uttānatthāneva.</p>

<p rend="centre">Asurasuttādivaṇṇanā niṭṭhitā.</p>

<p rend="title">3. Dutiyasamādhisuttavaṇṇanā</p>

<p rend="bodytext" n="93"><hi rend="paranum">93</hi><hi rend="dot">.</hi> Tatiye <pb ed="M" n="2.0320" /><hi rend="bold">appaṭivānī</hi>ti bhāvappadhāno niddesoti āha <hi rend="bold">‘‘anivattanatā’’</hi>ti. ‘‘Appaṭivānitā’’ti vattabbe ‘‘appaṭivānī’’ti vuttaṃ. Tathā hi vīriyappavāhe vattamāne antarā eva paṭigamanaṃ nivattanaṃ paṭivānaṃ, taṃ assa atthīti paṭivānī, na paṭivānī appaṭivānī, tassa bhāvo <hi rend="bold">appaṭivānitā,</hi> anivattanāti attho. <hi rend="bold">Appaṭivānī</hi>ti vā itthiliṅgavasenevāyaṃ niddeso. Antarāyeva paṭigamanaṃ nivattanaṃ paṭivānī, na paṭivānī <hi rend="bold">appaṭivānī,</hi> anivattanāti attho.</p>

<p rend="centre">Dutiyasamādhisuttavaṇṇanā niṭṭhitā.</p>

<p rend="title">4. Tatiyasamādhisuttavaṇṇanā</p>

<p rend="bodytext" n="94"><hi rend="paranum">94</hi><hi rend="dot">.</hi> Catutthe <hi rend="bold">saṇṭhapetabba</hi>nti sammadeva ṭhapetabbaṃ. Yathā pana ṭhapitaṃ saṇṭhapitaṃ hoti, taṃ dassetuṃ <hi rend="bold">‘‘sannisādetabba’’</hi>ntiādi vuttaṃ. Tattha <hi rend="bold">sannisādetabba</hi>nti samādhippaṭipakkhe kilese sannisīdāpentena cittaṃ gocarajjhatte sannisīdāpetabbanti. <hi rend="bold">Ekodi kātabba</hi>nti abyaggabhāvāpādanena ekaggaṃ kātabbaṃ. <hi rend="bold">Samādahitabba</hi>nti yathā ārammaṇe suṭṭhu appitaṃ hoti, evaṃ sammā sammadeva ādahitabbaṃ, suṭṭhu āropetabbaṃ samāhitaṃ kātabbanti attho.</p>

<p rend="centre">Tatiyasamādhisuttavaṇṇanā niṭṭhitā.</p>

<p rend="title">5-6. Chavālātasuttādivaṇṇanā</p>

<p rend="bodytext" n="95-96"><hi rend="paranum">95-96</hi><hi rend="dot">.</hi> Pañcame <pb ed="V" n="2.0292" /><hi rend="bold">chavālāta</hi>nti chavānaṃ daḍḍhaṭṭhāne alātaṃ. Tenevāha <hi rend="bold">‘‘susāne alāta’’</hi>nti. <hi rend="bold">Majjhaṭṭhāne gūthamakkhita</hi>nti pamāṇena aṭṭhaṅgulamattaṃ dvīsu ṭhānesu ādittaṃ majjhe gūthamakkhitaṃ. <hi rend="bold">Kaṭṭhattha</hi>nti kaṭṭhena kātabbakiccaṃ. Sesamettha uttānameva. Chaṭṭhaṃ uttānameva.</p>

<p rend="centre">Chavālātasuttādivaṇṇanā niṭṭhitā.</p>

<p rend="title">7-10. Khippanisantisuttādivaṇṇanā</p>

<p rend="bodytext" n="97-100"><hi rend="paranum">97-100</hi><hi rend="dot">.</hi> Sattame <pb ed="M" n="2.0321" /><hi rend="bold">khippanisantī</hi>ti khippapañño. Tenāha <hi rend="bold">‘‘khippanisāmano’’</hi>tiādi. <hi rend="bold">Anurūpadhamma</hi>nti lokuttarādhigamassa anucchavikasabhāvaṃ. Kalyāṇā sundarā parimaṇḍalapadabyañjanā vācā assāti <hi rend="bold">kalyāṇavāco</hi>. Tenāha <hi rend="bold">‘‘sundaravacano’’</hi>ti. Kalyāṇaṃ madhuraṃ vākkaraṇaṃ udāhāraghoso assāti <hi rend="bold">kalyāṇavākkaraṇo</hi>. Guṇaparipuṇṇabhāvena pūre puṇṇabhāve bhavāti porī, tāya <hi rend="bold">poriyā</hi>. Tenāha <hi rend="bold">‘‘guṇaparipuṇṇāyā’’</hi>ti. Pure bhavattā poriyā nāgarikitthiyā sukhumālattanena sadisāti porī, tāya <hi rend="bold">poriyā</hi>. ‘‘Sukhumālattanenā’’ti iminā tassā vācāya mudusaṇhabhāvo vutto. <hi rend="bold">Apalibuddhāyā</hi>ti pittasemhādīhi na paliveṭhitāya. <hi rend="bold">Adosāyā</hi>ti sandiddhavilambitādidosarahitāya <hi rend="bold">agaḷitapadabyañjanāyā</hi>ti apatitapadabyañjanāya avirahitapadabyañjanāya. Ubhayametaṃ anelagalāyāti imasseva atthavacanaṃ. <hi rend="bold">Anelagalāyā</hi>ti hi anelāya ceva agalāya cāti attho. <hi rend="bold">Atthaṃ viññāpetuṃ samatthāyā</hi>ti ādimajjhapariyosānaṃ pākaṭaṃ katvā bhāsitatthassa viññāpanasatthāya. Aṭṭhamanavamadasamāni uttānatthāneva.</p>

<p rend="centre">Khippanisantisuttādivaṇṇanā niṭṭhitā.</p>

<p rend="centre">Asuravaggavaṇṇanā niṭṭhitā.</p>

<p rend="centre">Dutiyapaṇṇāsakaṃ niṭṭhitaṃ.</p>

<p rend="strong">3. Tatiyapaṇṇāsakaṃ</p>

<p rend="chapter">(11) 1. Valāhakavaggo</p>

<p rend="title">1-2. Valāhakasuttadvayavaṇṇanā</p>

<p rend="bodytext" n="101-102"><hi rend="paranum">101-102</hi><hi rend="dot">.</hi> Tatiyapaṇṇāsakassa <pb ed="V" n="2.0293" /><pb ed="M" n="2.0322" /> paṭhame <hi rend="bold">gajjitā</hi>ti thanitā. Tattha gajjitvā novassanabhāvo nāma pāpako. Manussā hi yadā devo gajjati, tadā ‘‘suvuṭṭhitā bhavissatī’’ti bījāni nīharitvā vapanti. Atha deve avassante khette bījāni khetteyeva nassanti, gehe bījāni geheyeva nassantīti dubbhikkhaṃ hoti. Nogajjitvā vassanabhāvopi pāpako. Manussā hi imasmiṃ kāle ‘‘dubbuṭṭhikā bhavissatī’’ti ninnaṭṭhānesuyeva vappaṃ karonti. Atha devo vassitvā sabbabījāni mahāsamuddaṃ pāpeti, dubbhikkhameva hoti. Gajjitvā vassanabhāvo pana bhaddako. Tadā hi subhikkhaṃ hoti. Nogajjitvā novassanabhāvo ekantapāpakova. <hi rend="bold">Bhāsitā hoti no kattā</hi>ti ‘‘idāni ganthadhuraṃ pūressāmi, vāsadhuraṃ pūressāmī’’ti kathetiyeva, na uddesaṃ gaṇhāti, na kammaṭṭhānaṃ bhāveti.</p>

<p rend="bodytext"><hi rend="bold">Kattā hoti no bhāsitā</hi>ti ‘‘ganthadhuraṃ pūressāmi, vāsadhuraṃ vā’’ti na bhāsati, sampatte pana kāle samattaṃ sampādeti. Iminā nayena itarepi veditabbā. Atha vā sabbaṃ panetaṃ paccayadāyakeheva kathitaṃ. Eko hi ‘‘asukadivase nāma dānaṃ dassāmī’’ti saṅghaṃ nimanteti, sampatte kāle no karoti. Ayaṃ puggalo puññena parihāyati, bhikkhusaṅgho pana lābhena parihāyati. Aparo saṅghaṃ animantetvā sakkāraṃ katvā ‘‘bhikkhū ānessāmī’’ti na labhi, sabbe aññattha nimantitā honti. Ayampi puññena parihāyati, saṅghopi lābhena parihāyati. Aparo paṭhamaṃ saṅghaṃ nimantetvā pacchā sakkāraṃ katvā dānaṃ deti, ayaṃ kiccakārī hoti. Aparo neva saṅghaṃ nimanteti, na dānaṃ deti, ayaṃ pāpapuggaloti veditabbo. Dutiyaṃ uttānameva.</p>

<p rend="centre">Valāhakasuttadvayavaṇṇanā niṭṭhitā.</p>

<p rend="title">3. Kumbhasuttavaṇṇanā</p>

<p rend="bodytext" n="103"><hi rend="paranum">103</hi><hi rend="dot">.</hi> Tatiye <pb ed="M" n="2.0323" /><pb ed="V" n="2.0294" /><hi rend="bold">rittako</hi>ti anto ritto. <hi rend="bold">Pihitamukho</hi>ti pidahitvā ṭhapito. <hi rend="bold">Apārutamukho</hi>ti vivaritvā ṭhapito, upamitapuggalesu panettha antoguṇasāravirahito ca <hi rend="bold">tuccho,</hi> bāhirasobhanatāya <hi rend="bold">pihito</hi> puggaloti veditabbo. Sesesupi eseva nayo.</p>

<p rend="centre">Kumbhasuttavaṇṇanā niṭṭhitā.</p>

<p rend="title">4. Udakarahadasuttavaṇṇanā</p>

<p rend="bodytext" n="104"><hi rend="paranum">104</hi><hi rend="dot">.</hi> Catutthe udakarahado jaṇṇukamattepi udake sati paṇṇarasasambhinnavaṇṇattā vā bahalattā vā udakassa apaññāyamānatalo <hi rend="bold">uttāno gambhīrobhāso</hi> nāma hotīti āha <hi rend="bold">‘‘purāṇapaṇṇarasa…pe… gambhīrobhāso nāmā’’</hi>ti. Tiporisacatuporise pana udake sati acchattā udakassa paññāyamānatalo <hi rend="bold">gambhīro uttānobhāso</hi> nāma hotīti āha <hi rend="bold">‘‘acchavippasannamaṇivaṇṇaudako uttānobhāso nāmā’’</hi>ti. Ubhayakāraṇasambhavato pana itare dve veditabbā. Puggalepi kilesussadabhāvato guṇagambhīratāya ca abhāvato guṇagambhīrānaṃ sadisehi abhikkamanādīhi yutto <hi rend="bold">uttāno gambhīrobhāso</hi> nāma. Iminā nayena sesā veditabbā.</p>

<p rend="centre">Udakarahadasuttavaṇṇanā niṭṭhitā.</p>

<p rend="title">5-6. Ambasuttādivaṇṇanā</p>

<p rend="bodytext" n="105-106"><hi rend="paranum">105-106</hi><hi rend="dot">.</hi> Pañcame <hi rend="bold">āmakaṃ hutvā</hi>ti anto āmaṃ hutvā. <hi rend="bold">Pakkaṃ āmavaṇṇī</hi>ti anto pakkaṃ bahi āmasadisaṃ. Tattha yathā ambe apakkabhāvo āmatā hoti, evaṃ puggalepi puthujjanatā. Yathā ca tattha pakkasadisatā pakkavaṇṇitā, evaṃ puggalepi ariyānaṃ abhikkamanādisadisatā pakkavaṇṇitāti iminā nayena sesā veditabbā. Chaṭṭhaṃ uttānameva.</p>

<p rend="centre">Ambasuttādivaṇṇanā niṭṭhitā.</p>

<p rend="title">7. Mūsikasuttavaṇṇanā</p>

<p rend="bodytext" n="107"><hi rend="paranum">107</hi><hi rend="dot">.</hi> Sattame <pb ed="M" n="2.0324" /><pb ed="V" n="2.0295" /><hi rend="bold">āvāṭaṃ khanatī</hi>ti attano āsayaṃ bilakūpaṃ khanati. <hi rend="bold">Na ca tattha vasatī</hi>ti tattha avasitvā kismiñcideva ṭhāne vasati, evaṃ biḷārādiamittavasaṃ gacchati. <hi rend="bold">Vasitā no gādhaṃ kattā</hi>ti sayaṃ na khanati, parena kate bile vasati, evaṃ jīvitaṃ rakkhati. Tatiyā dvepi karontī jīvitaṃ rakkhati. Catutthī dvepi akarontī amittavasaṃ gacchati. Imāya pana upamāya upamitesu puggalesu paṭhamo yathā sā mūsikā gādhaṃ khanati, evaṃ navaṅgaṃ satthusāsanaṃ uggaṇhāti. Yathā pana sā tattha na vasati, kismiñcideva ṭhāne vasantī amittavasaṃ gacchati, tathā ayampi pariyattivasena ñāṇaṃ pesetvā catusaccadhammaṃ na paṭivijjhati, lokāmisaṭṭhānesu vicaranto maccumārakilesamāradevaputtamārasaṅkhātānaṃ vasaṃ gacchati. Dutiyo yathā mūsikā gādhaṃ na khanati, evaṃ navaṅgaṃ satthusāsanaṃ na uggaṇhāti. Yathā pana parena khanite bile vasantī jīvitaṃ rakkhati, evaṃ parassa kathaṃ sutvā catusaccadhammaṃ paṭivijjhitvā tiṇṇaṃ mārānaṃ vasaṃ atikkamati. Iminā nayena tatiyacatutthesupi opammasaṃsandanaṃ veditabbaṃ.</p>

<p rend="centre">Mūsikasuttavaṇṇanā niṭṭhitā.</p>

<p rend="title">8. Balībaddasuttavaṇṇanā</p>

<p rend="bodytext" n="108"><hi rend="paranum">108</hi><hi rend="dot">.</hi> Aṭṭhame balībaddo tāva yo attano gogaṇaṃ ghaṭṭeti ubbejeti, paragoṇe pana sūrato sukhasīlo hoti, ayaṃ <hi rend="bold">sagavacaṇḍo no paragavacaṇḍo</hi> nāma. Puggalopi attano parisaṃ ghaṭṭento vijjhanto pharuse samudācaranto, paraparisāya pana soraccaṃ nivātavuttitaṃ āpajjanto <hi rend="bold">sagavacaṇḍo</hi> nāmāti iminā nayena sesāpi veditabbā.</p>

<p rend="centre">Balībaddasuttavaṇṇanā niṭṭhitā.</p>

<p rend="title">9. Rukkhasuttavaṇṇanā</p>

<p rend="bodytext" n="109"><hi rend="paranum">109</hi><hi rend="dot">.</hi><hi rend="bold">Navame</hi> rukkho tāva <hi rend="bold">pheggu sāraparivāro</hi>ti vanajeṭṭhakarukkho sayaṃ pheggu hoti, parivārarukkhā <pb ed="V" n="2.0296" /> panassa sārā honti. Iminā nayena <pb ed="M" n="2.0325" /> sesā veditabbā. Puggalesu pana sīlasāravirahitato pheggutā, sīlācārasamannāgamena ca sāratā veditabbā.</p>

<p rend="centre">Rukkhasuttavaṇṇanā niṭṭhitā.</p>

<p rend="title">10. Āsīvisasuttavaṇṇanā</p>

<p rend="bodytext" n="110"><hi rend="paranum">110</hi><hi rend="dot">.</hi> Dasame yassa visaṃ pajjalitatiṇukkāya aggi viya sīghaṃ abhiruhitvā akkhīni gahetvā khandhaṃ gahetvā sīsaṃ gahetvā ṭhitanti vattabbataṃ āpajjati maṇisappādīnaṃ visaṃ viya, mantaṃ pana parivattetvā kaṇṇavātaṃ datvā daṇḍakena pahaṭamatte otaritvā daṭṭhaṭṭhāneyeva tiṭṭhati, ayaṃ <hi rend="bold">āgataviso na ghoraviso</hi> nāma. Yassa pana visaṃ saṇikaṃ abhiruhati, āruḷhāruḷhaṭṭhāne pana āsittaudakaṃ viya hoti udakasappādīnaṃ viya, dvādasavassaccayenapi kaṇṇaviddhakhandhapiṭṭhikādīsu paññāyati, mantaparivattanādīsu ca kariyamānesu sīghaṃ na otarati, ayaṃ <hi rend="bold">ghoraviso na āgataviso</hi> nāma. Yassa pana visaṃ sīghaṃ abhiruhati, na sīghaṃ otarati aneḷakasappādīnaṃ visaṃ viya, ayaṃ <hi rend="bold">āgataviso ca ghoraviso ca. Aneḷakasappo</hi> nāma mahāāsīviso. Yassa visaṃ mandaṃ hoti, ohāriyamānampi sukheneva otarati nīlasappadhamanisappādīnaṃ visaṃ viya, ayaṃ <hi rend="bold">neva āgataviso na ghoraviso. Nīlasappo</hi> nāma sākhavaṇṇo rukkhaggādīsu vicaraṇasappo.</p>

<p rend="centre">Āsīvisasuttavaṇṇanā niṭṭhitā.</p>

<p rend="centre">Valāhakavaggavaṇṇanā niṭṭhitā.</p>

<p rend="chapter">(12) 2. Kesivaggo</p>

<p rend="title">1-7. Kesisuttādivaṇṇanā</p>

<p rend="bodytext" n="111-117"><hi rend="paranum">111-117</hi><hi rend="dot">.</hi> Dutiyassa <pb ed="V" n="2.0297" /> paṭhame <hi rend="bold">assadamme</hi>ti dammanayogge asse. <hi rend="bold">Sāretī</hi>ti sikkhāpeti pavatteti. Sesamettha uttānameva. Dutiyādīni uttānatthāneva.</p>

<p rend="centre">Kesisuttādivaṇṇanā niṭṭhitā.</p>

<p rend="title">8-10. Saṃvejanīyasuttādivaṇṇanā</p>

<p rend="bodytext" n="118-120"><hi rend="paranum">118-120</hi><hi rend="dot">.</hi> Aṭṭhame <pb ed="M" n="2.0326" /><hi rend="bold">saddhassā</hi>ti buddhādīsu pasannacittassa vattasampannassa, yassa pāto vuṭṭhāya cetiyaṅgaṇavattādīni sabbavattāni katāneva paññāyanti. <hi rend="bold">Dassanīyānī</hi>ti dassanārahāni. <hi rend="bold">Saṃvego</hi> nāma sahottappaṃ ñāṇaṃ. Abhijātiṭṭhānādīnipi tassa uppattihetūni bhavantīti sikkhāpento āha <hi rend="bold">‘‘saṃvegajanakānī’’</hi>ti. <hi rend="bold">Ṭhānānī</hi>ti kāraṇāni, padesaṭṭhānāni vā. Navamadasamāni suviññeyyāni.</p>

<p rend="centre">Saṃvejanīyasuttādivaṇṇanā niṭṭhitā.</p>

<p rend="centre">Kesivaggavaṇṇanā niṭṭhitā.</p>

<p rend="chapter">(13) 3. Bhayavaggo</p>

<p rend="title">1. Attānuvādasuttavaṇṇanā</p>

<p rend="bodytext" n="121"><hi rend="paranum">121</hi><hi rend="dot">.</hi> Tatiyassa paṭhame <hi rend="bold">attānaṃ anuvadantassa uppajjanakabhaya</hi>nti attānaṃ anuvadantassa pāpakammino uppajjanakabhayaṃ. <hi rend="bold">Dvattiṃsakammakāraṇe paṭicca uppajjanakabhaya</hi>nti agārikānaṃ vasena vuttaṃ <pb ed="V" n="2.0298" />, anagārikānaṃ pana vinayadaṇḍaṃ paṭicca uppajjanakabhayampi daṇḍabhayanteva saṅkhaṃ gacchati. Sesaṃ suviññeyyameva.</p>

<p rend="centre">Attānuvādasuttavaṇṇanā niṭṭhitā.</p>

<p rend="title">2. Ūmibhayasuttavaṇṇanā</p>

<p rend="bodytext" n="122"><hi rend="paranum">122</hi><hi rend="dot">.</hi> Dutiye <hi rend="bold">kodhūpāyāsassetaṃ adhivacana</hi>nti ettha kujjhanaṭṭhena <hi rend="bold">kodho,</hi> sveva cittassa kāyassa ca atippamaddanamathanuppādanehi daḷhaāyāsaṭṭhena <hi rend="bold">upāyāso</hi>. Anekavāraṃ pavattitvā attanā samavetaṃ sattaṃ ajjhottharitvā sīsaṃ ukkhipituṃ adatvā ūmisadisatā daṭṭhabbā. Yathā hi bāhiraṃ udakaṃ otiṇṇo ūmīsu osīditvā marati, evaṃ <pb ed="M" n="2.0327" /> imasmiṃ sāsane kodhūpāyāse osīditvā vibbhamati, tasmā kodhūpāyāso <hi rend="bold">‘‘ūmibhaya’’</hi>nti vutto. <hi rend="bold">Odarikattassetaṃ adhivacana</hi>nti yathā hi bāhiraṃ udakaṃ otiṇṇo kumbhīlena khādito marati, evaṃ imasmiṃ sāsane odarikattena odarikabhāvena āmisagedhena micchājīvena jīvikakappanena nāsitasīlādiguṇatāya khāditadhammasarīro vibbhamati, tasmā odarikattaṃ <hi rend="bold">‘‘kumbhīlabhaya’’</hi>nti vuttaṃ.</p>

<p rend="bodytext"><hi rend="bold">Anupaṭṭhitāya satiyā</hi>ti kāyagataṃ satiṃ anuṭṭhāpetvā. <hi rend="bold">Asaṃvutehī</hi>ti apihitehi. <hi rend="bold">Pañcannetaṃ kāmaguṇānaṃ adhivacana</hi>nti yathā hi bāhiraṃ udakaṃ otiṇṇo āvaṭṭe nimujjitvā marati, evaṃ imasmiṃ sāsane pabbajito pañcakāmaguṇāvaṭṭe nimujjitvā vibbhamati. Kāmarāgābhibhūto hi satto ito ca etto, etto ca itoti evaṃ manāpiyarūpādivisayasaṅkhāte āvaṭṭe attānaṃ saṃsāretvā yathā tato bahibhūte nekkhamme cittampi na uppādeti, evaṃ āvaṭṭetvā byasanāpādanena kāmaguṇānaṃ āvaṭṭasadisatā daṭṭhabbā.</p>

<p rend="bodytext"><hi rend="bold">Anuddhaṃsetī</hi>ti kilameti vilolati. <hi rend="bold">Rāgānuddhaṃsitenā</hi>ti rāgena anuddhaṃsitena. <hi rend="bold">Mātugāmassetaṃ adhivacana</hi>nti. Yathā hi bāhiraṃ udakaṃ otiṇṇo caṇḍamacchaṃ āgamma laddhappahāro marati, evaṃ imasmiṃ sāsane mātugāmaṃ ārabbha uppannakāmarāgo vibbhamati, tasmā mātugāmo <hi rend="bold">‘‘susukābhaya’’</hi>nti vutto. Mātugāmo hi yonisomanasikārarahitaṃ adhīrapurisaṃ itthikuttabhūtehi attano hāsabhāvavilāsehi abhibhuyya gahetvā dhīrajātikampi attano <pb ed="V" n="2.0299" /> rūpādīhi sampalobhanavasena anavasesaṃ attano upakāradhamme sīlādike sampādetuṃ asamatthaṃ karonto anayabyasanaṃ pāpeti.</p>

<p rend="bodytext">Imāni pana cattāri bhayāni bhāyitvā yathā udakaṃ anorohantassa udakaṃ nissāya udakapipāsāvinayanaṃ sarīrasuddhipariḷāhūpasamo kāyautuggāhāpananti, evamādi ānisaṃso natthi, evamevaṃ imāni cattāri bhayāni bhāyitvā sāsane apabbajantassapi imaṃ sāsanaṃ nissāya saṅkhepato vaṭṭadukkhūpasamo, vitthārato pana sīlānisaṃsādivasena anekavidho ānisaṃso natthi. Yathā pana imāni cattāri bhayāni abhāyitvā <pb ed="M" n="2.0328" /> udakaṃ orohantassa vuttappakāro ānisaṃso hoti, evaṃ imāni abhāyitvā sāsane pabbajantassapi vuttappakāro ānisaṃso hoti. <hi rend="bold">Mahādhammarakkhitatthero</hi> panāha ‘‘cattāri bhayāni bhāyitvā udakaṃ anotaranto sotaṃ chinditvā paratīraṃ pāpuṇituṃ na sakkoti, abhāyitvā otaranto sakkoti, evamevaṃ bhāyitvā sāsane apabbajantopi taṇhāsotaṃ chinditvā nibbānapāraṃ daṭṭhuṃ na sakkoti, abhāyitvā pabbajanto sakkotī’’ti.</p>

<p rend="centre">Ūmibhayasuttavaṇṇanā niṭṭhitā.</p>

<p rend="title">3. Paṭhamanānākaraṇasuttavaṇṇanā</p>

<p rend="bodytext" n="123"><hi rend="paranum">123</hi><hi rend="dot">.</hi> Tatiye <hi rend="bold">brahmakāyikānaṃ devāna</hi>nti ettha brahmānaṃ kāyo samūhoti brahmakāyo, tappariyāpannatāya tattha gatāti <hi rend="bold">brahmakāyikā</hi>. Etāya ca sabbassapi brahmakāyassa samaññāya bhavitabbaṃ. <hi rend="bold">Ābhassarānaṃ devāna</hi>ntiādinā pana dutiyajjhānabhūmikādīnaṃ upari gahitattā gobalībaddaññāyena tadavasiṭṭhānaṃ ayaṃ samaññā, tasmā ‘‘brahmakāyikānaṃ devāna’’nti paṭhamajjhānabhūmikānaṃyeva gahaṇaṃ veditabbaṃ. Saha byayati gacchatīti sahabyo, sahavattanako. Tassa bhāvo <hi rend="bold">sahabyatā,</hi> sahapavattīti āha <hi rend="bold">‘‘sahabhāvaṃ upagacchatī’’</hi>ti. <hi rend="bold">Kappo āyuppamāṇa</hi>nti ettha yadipi brahmapārisajjādīnaṃ āyuno antaraṃ atthi, ukkaṭṭhaparicchedena panetaṃ vuttanti dassento <hi rend="bold">‘‘paṭhamajjhānaṃ atthi hīna’’</hi>ntiādimāha.</p>

<p rend="bodytext"><hi rend="bold">Dve kappā āyuppamāṇa</hi>nti ettha pana hīnajjhānena nibbattānaṃ vasena ayaṃ paricchedo katoti dassetuṃ <hi rend="bold">‘‘dutiyajjhānaṃ vuttanayeneva tividhaṃ hotī’’</hi>tiādi āraddhaṃ. <hi rend="bold">Cattāro kappā</hi>ti ettha pana ukkaṭṭhaparicchedena catusaṭṭhi kappā vattabbāti dassento <hi rend="bold">‘‘yaṃ heṭṭhā vuttaṃ ‘kappo dve kappā’ti <pb ed="V" n="2.0300" />, kampi āharitvā attho veditabbo’’</hi>ti āha. Kathaṃ panettha ayamattho labbhatīti āha <hi rend="bold">‘‘kappoti ca guṇassapi nāma’’</hi>nti. Tattha <hi rend="bold">paṭhamaṃ vutto kappo,</hi> tato ekena guṇena, ekasmiṃ vāre gaṇanāyāti attho. <hi rend="bold">Dve kappā hontī</hi>ti ekavāragaṇanāya kappassa dviguṇitattā dve mahākappā hontīti attho. <hi rend="bold">Dutiyenā</hi>ti dutiyavāragaṇanāya. <hi rend="bold">Cattāro</hi>ti dutiyavāragaṇanāya dvīsu kappesu dviguṇitesu <pb ed="M" n="2.0329" /> cattāro mahākappā hontīti attho. <hi rend="bold">Puna te cattāro kappā</hi>ti vuttanayena dve vāre guṇetvā ye cattāro kappā dassitā, puna te cattāro kappā catugguṇā hontīti attho. Idaṃ vuttaṃ hoti – dve vāre guṇetvā ye cattāro kappā dassitā, tesu catukkhattuṃ guṇitesu catusaṭṭhi kappā sampajjantīti. Tathā hi cattāro ekasmiṃ vāre guṇitā aṭṭha honti, puna te aṭṭha dutiyavāre guṇitā soḷasa honti, puna te soḷasa tatiyavāre guṇitā dvattiṃsa honti, puna te dvattiṃsa catutthavāre guṇitā catusaṭṭhi honti. Tenevāha <hi rend="bold">‘‘imehi catūhi guṇehi guṇitā ekena guṇena aṭṭha hontī’’</hi>tiādi. Ettha ca heṭṭhā <hi rend="bold">uposathasutte</hi> (a. ni. 3.71) –</p>

<p rend="indent">‘‘Yāni mānusakāni paññāsa vassāni, cātumahārājikānaṃ devānaṃ eso eko rattindivo’’ti –</p>

<p rend="unindented">Ādinā kāmāvacaradevānameva āyuppamāṇaṃ dassitaṃ. Heṭṭhāyeva –</p>

<p rend="indent">‘‘Tayome, bhikkhave, puggalā santo saṃvijjamānā lokasmiṃ. Katame tayo? Idha, bhikkhave, ekacco puggalo sabbaso rūpasaññānaṃ samatikkamā…pe… ākāsānañcāyatanūpagānaṃ devānaṃ sahabyataṃ upapajjati. Ākāsānañcāyatanūpagānaṃ, bhikkhave, devānaṃ vīsati kappasahassāni āyuppamāṇa’’nti (a. ni. 3.117) –</p>

<p rend="unindented">Ādinā arūpāvacarānaṃyeva āyuppamāṇaṃ vuttaṃ. Idha pana rūpāvacarānameva āyuppamāṇaṃ dassitaṃ. <hi rend="bold">Vibhaṅgapāḷiyaṃ</hi> (vibha. 1022) pana ‘‘manussānaṃ kittakaṃ āyuppamāṇaṃ, vassasataṃ appaṃ vā bhiyyo’’tiādinā devamanussānañceva rūpārūpāvacarasattānañca āyuppamāṇaṃ dassitaṃ.</p>

<p rend="bodytext">Tattha sammāsambuddhena manussānaṃ devānañca āyuṃ paricchindamānena catūsu apāyesu bhummadevesu <pb ed="V" n="2.0301" /> ca āyu na paricchinnaṃ. Taṃ kasmāti? Niraye tāva kammameva pamāṇaṃ. Yāva kammaṃ na khīyati, tāva paccanti. Tathā sesaapāyesu. Bhummadevānampi kammameva pamāṇaṃ. Tattha nibbattā hi keci sattāhamattaṃ tiṭṭhanti, keci aḍḍhamāsaṃ, kappaṃ tiṭṭhamānāpi atthiyeva. Tattha manussesu gihibhāve ṭhitāyeva sotāpannāpi honti, sakadāgāmiphalaṃ anāgāmiphalaṃ arahattampi pāpuṇanti, tesu sotāpannādayo yāvajīvaṃ <pb ed="M" n="2.0330" /> tiṭṭhanti, khīṇāsavā pana parinibbāyanti vā pabbajanti vā. Kasmā? Arahattaṃ nāma seṭṭhaguṇaṃ, gihiliṅgaṃ hīnaṃ, taṃ hīnatāya uttamaṃ guṇaṃ dhāretuṃ na sakkoti, tasmā te parinibbātukāmā vā honti pabbajitukāmā vā. Bhummadevā pana arahattaṃ pattāpi yāvajīvaṃ tiṭṭhanti, chasu kāmāvacaresu devesu sotāpannasakadāgāmino yāvajīvaṃ tiṭṭhanti, anāgāminā rūpabhavaṃ gantuṃ vaṭṭati khīṇāsavena parinibbātuṃ. Kasmā? Nilīyanokāsassa abhāvā. Rūpāvacarārūpāvacaresu sabbepi yāvajīvaṃ tiṭṭhanti, tattha rūpāvacare nibbattā sotāpannasakadāgāmino na puna idhāgacchanti, tattheva parinibbāyanti. Ete hi jhānaanāgāmino nāma.</p>

<p rend="bodytext">Aṭṭhasamāpattilābhīnaṃ pana kiṃ niyameti? Paguṇajjhānaṃ. Yadevassa paguṇaṃ hoti, tena upapajjati. Sabbesu paguṇesu kiṃ niyameti? Nevasaññānāsaññāyatanasamāpatti. Ekaṃseneva hi so nevasaññānāsaññāyatane upapajjati. Navasu brahmalokesu nibbattaariyasāvakānaṃ tatrūpapattipi uparūpapattipi, na heṭṭhūpapatti. Puthujjanānaṃ pana tatrūpapattipi hoti, uparūpapattipi, heṭṭhūpapattipi. Pañcasu suddhāvāsesu catūsu ca arūpesu ariyasāvakānaṃ tatrūpapattipi hoti uparūpapattipi. Paṭhamajjhānabhūmiyaṃ nibbatto anāgāmī nava brahmaloke sodhetvā matthake ṭhito parinibbāti. Vehapphalaṃ, akaniṭṭhaṃ, nevasaññānāsaññāyatananti ime tayo devalokā seṭṭhabhavā nāma. Imesu tīsu ṭhānesu nibbattaanāgāmino neva uddhaṃ gacchanti, na adho, tattha tattheva parinibbāyantīti idaṃ pakiṇṇakaṃ veditabbaṃ.</p>

<p rend="centre">Paṭhamanānākaraṇasuttavaṇṇanā niṭṭhitā.</p>

<p rend="title">4-6. Dutiyanānākaraṇasuttādivaṇṇanā</p>

<p rend="bodytext" n="124-126"><hi rend="paranum">124-126</hi><hi rend="dot">.</hi> Catutthe <hi rend="bold">te dhamme</hi>ti te ‘‘rūpagata’’ntiādinā nayena vutte rūpādayo dhamme. <hi rend="bold">Aniccato</hi>ti iminā niccappaṭikkhepato tesaṃ aniccatamāha, tato eva ca udayavayavantato vipariṇāmato tāvakālikato ca te aniccāti jotitaṃ hoti. Yañhi nibbattaṃ hoti, taṃ udayavayaparicchinnaṃ <pb ed="V" n="2.0302" />. Jarāya maraṇena ca tadeva viparītaṃ, ittarakkhaṇameva ca hotīti. <hi rend="bold">Dukkhato</hi>ti iminā sukhappaṭikkhepato tesaṃ <pb ed="M" n="2.0331" /> dukkhatamāha. Tato eva ca abhiṇhappaṭipīḷanato dukkhavatthuto ca te dukkhāti jotitaṃ hoti. Udayavayavantatāya hi te abhiṇhappaṭipīḷanato nirantaradukkhatāya dukkhasseva ca adhiṭṭhānabhūtā. Paccayayāpanīyatāya rogamūlatāya ca <hi rend="bold">rogato</hi>. Dukkhatāsūlayogato kilesāsucipaggharaṇato uppādajarābhaṅgehi uddhumātaparipakkapabhinnato ca <hi rend="bold">gaṇḍato</hi>. Pīḷājananato, antotudanato, dunnīharaṇato ca <hi rend="bold">sallato</hi>. Avaḍḍhiāvahanato aghavatthuto ca <hi rend="bold">aghato</hi>. Aseribhāvajananato ābādhapadaṭṭhānatāya ca <hi rend="bold">ābādhato</hi>. Avasavattanato avidheyyatāya ca <hi rend="bold">parato</hi>. Byādhijarāmaraṇehi palujjanīyatāya <hi rend="bold">palokato</hi>. Sāminivāsikārakavedakaadhiṭṭhāyakavirahato <hi rend="bold">suññato</hi>. Attappaṭikkhepaṭṭhena <hi rend="bold">anattato</hi>. Rūpādidhammā hi na ettha attā atthīti <hi rend="bold">anattā</hi>. Evaṃ sayampi attā na hontīti <hi rend="bold">anattā</hi>. Tena abyāpārato nirīhato tucchato anattāti dīpitaṃ hoti. Lakkhaṇattayameva sukhāvabodhanatthaṃ ekādasahi padehi vibhajitvā gahitanti dassetuṃ <hi rend="bold">‘‘tatthā’’</hi>tiādi vuttaṃ. Pañcamachaṭṭhāni uttānatthāneva.</p>

<p rend="centre">Dutiyanānākaraṇasuttādivaṇṇanā niṭṭhitā.</p>

<p rend="title">7. Paṭhamatathāgataacchariyasuttavaṇṇanā</p>

<p rend="bodytext" n="127"><hi rend="paranum">127</hi><hi rend="dot">.</hi> Sattame vattamānasamīpe vattamāne viya voharitabbanti <hi rend="bold">‘‘okkamatī’’</hi>ti āha <hi rend="bold">‘‘okkanto hotīti attho’’</hi>ti. Dasasahassacakkavāḷapattharaṇo samujjalabhāvena <hi rend="bold">uḷāro. Devānubhāva</hi>nti devānaṃ pabhānubhāvaṃ. Devānañhi pabhaṃ so obhāso adhibhavati, na deve. Tenāha <hi rend="bold">‘‘devāna’’</hi>ntiādi. Rukkhagacchādinā kenaci na haññatīti <hi rend="bold">aghā,</hi> asambādhā. Tenāha <hi rend="bold">‘‘niccavivarā’’</hi>ti. <hi rend="bold">Asaṃvutā</hi>ti heṭṭhā upari kenaci apihitā. Tenāha <hi rend="bold">‘‘heṭṭhāpi appatiṭṭhā’’</hi>ti. Tattha <hi rend="bold">pi</hi>-saddena yathā heṭṭhā udakassa pidhāyikā sandhārikā pathavī natthi asaṃvutā lokantarikā, evaṃ uparipi cakkavāḷesu devavimānānaṃ abhāvato asaṃvutā appatiṭṭhāti dasseti. Andhakāro ettha atthīti <hi rend="bold">andhakārā. Cakkhuviññāṇaṃ na jāyati</hi> ālokassa abhāvato, na cakkhuno. Tathā hi <hi rend="bold">‘‘tenobhāsena</hi><pb ed="M" n="2.0332" /><hi rend="bold">aññamaññaṃ sañjānantī’’</hi>ti vuttaṃ. Jambudīpe ṭhitamajjhanhikavelāya pubbavidehavāsīnaṃ atthaṅgamavasena upaḍḍhaṃ sūriyamaṇḍalaṃ paññāyati, aparagoyānavāsīnaṃ uggamanavasena. Evaṃ sesadīpesupīti āha <hi rend="bold">‘‘ekappahāreneva tīsu dīpesu paññāyantī’’</hi>ti. Ito aññathā dvīsu eva dīpesu paññāyanti. Ekekāya disāya navanavayojanasatasahassāni andhakāravidhamanampi imināva nayena daṭṭhabbaṃ. <hi rend="bold">Pabhāya nappahontī</hi>ti <pb ed="V" n="2.0303" /> attano pabhāya obhāsituṃ nābhisambhuṇanti. Yugandharapabbatamatthakasamappamāṇe ākāse vicaraṇato <hi rend="bold">‘‘cakkavāḷapabbatassa vemajjhena carantī’’</hi>ti vuttaṃ.</p>

<p rend="bodytext"><hi rend="bold">Byāvaṭā</hi>ti khādanatthaṃ gaṇhituṃ upakkamantā. <hi rend="bold">Viparivattitvā</hi>ti vivaṭṭitvā. <hi rend="bold">Chijjitvā</hi>ti mucchāpavattiyā ṭhitaṭṭhānato muccitvā, aṅgapaccaṅgachedanavasena vā <hi rend="bold">chijjitvā. Accantakhāre</hi>ti ātapasantapābhāvena atisītabhāvaṃ sandhāya accantakhāratā vuttā siyā. Na hi taṃ kappasaṇṭhānaudakaṃ sampattikaramahāmeghavuṭṭhaṃ pathavisandhārakaṃ kappavināsakaudakaṃ viya khāraṃ bhavitumarahati, tathā sati pathavīpi vilīyeyya, tesaṃ vā pāpakammaphalena petānaṃ pakatiudakassa pubbakheḷabhāvāpatti viya tassa udakassa khārabhāvāpatti hotīti vuttaṃ <hi rend="bold">‘‘accantakhāre udake’’</hi>ti.</p>

<p rend="centre">Paṭhamatathāgataacchariyasuttavaṇṇanā niṭṭhitā.</p>

<p rend="title">8. Dutiyatathāgataacchariyasuttavaṇṇanā</p>

<p rend="bodytext" n="128"><hi rend="paranum">128</hi><hi rend="dot">.</hi> Aṭṭhame ālīyanti āramitabbaṭṭhena sevīyantīti ālayā, pañca kāmaguṇā. <hi rend="bold">Āramantī</hi>ti ratiṃ vindanti kīḷanti laḷanti. Ālīyanti vā allīyantā abhiramaṇavasena sevantīti ālayā, taṇhāvicaritāni. Tehi ālayehi ramantīti <hi rend="bold">ālayārāmā</hi>. Yatheva hi susajjitaṃ pupphaphalabharitarukkhādisampannauyyānaṃ paviṭṭho rājā tāya sampattiyā ramati, sammudito āmoditappamodito hoti, na ukkaṇṭheti, sāyampi nikkhamituṃ na icchati, evamimehi kāmālayataṇhālayehi sattā ramanti, saṃsāravaṭṭe pamuditā anukkaṇṭhitā vasanti. Tena tesaṃ bhagavā duvidhampi ālayaṃ uyyānabhūmiṃ viya dassento <hi rend="bold">‘‘ālayārāmā’’</hi>tiādimāha. Sesamettha uttānameva.</p>

<p rend="centre">Dutiyatathāgataacchariyasuttavaṇṇanā niṭṭhitā.</p>

<p rend="title">9-10. Ānandaacchariyasuttādivaṇṇanā</p>

<p rend="bodytext" n="129-130"><hi rend="paranum">129-130</hi><hi rend="dot">.</hi> Navame <pb ed="M" n="2.0333" /><hi rend="bold">paṭisanthāradhamma</hi>nti pakaticārittavasena vuttaṃ, upagatānaṃ pana bhikkhūnaṃ <pb ed="V" n="2.0304" /> bhikkhunīnañca pucchāvissajjanavasena ceva cittarucivasena ca yathākālaṃ dhammaṃ desetiyeva, upāsakaupāsikānaṃ pana upanisinnakakathāvasena. Dasamaṃ uttānameva.</p>

<p rend="centre">Ānandaacchariyasuttādivaṇṇanā niṭṭhitā.</p>

<p rend="centre">Bhayavaggavaṇṇanā niṭṭhitā.</p>

<p rend="chapter">(14) 4. Puggalavaggo</p>

<p rend="title">1. Saṃyojanasuttavaṇṇanā</p>

<p rend="bodytext" n="131"><hi rend="paranum">131</hi><hi rend="dot">.</hi> Catutthassa paṭhame upapattippaṭilābhaṃ saṃvattanikānīti <hi rend="bold">upapattipaṭilābhiyāni. Bhavapaṭilābhiyānī</hi>ti etthāpi eseva nayo. <hi rend="bold">Yehī</hi>ti yehi saṃyojanehi hetubhūtehi, karaṇabhūtehi vā. Nanu ca sotāpannassapi orambhāgiyāni saṃyojanāni appahīnāni, kasmā pana sakadāgāmīyeva idha gahitoti āha <hi rend="bold">‘‘sakadāgāmissāti idaṃ appahīnasaṃyojanesu ariyesu uttamakoṭiyā gahita’’</hi>nti. Tattha <hi rend="bold">appahīnasaṃyojanesū</hi>ti appahīnaorambhāgiyasaṃyojanesu. <hi rend="bold">Uttamakoṭiyā gahita</hi>nti ukkaṭṭhaparicchedena gahitaṃ. Sakadāgāmito parañhi appahīnaorambhāgiyasaṃyojano ariyo nāma natthi. Nanu ca sakadāgāmissa pahīnānipi orambhāgiyāni saṃyojanāni atthi diṭṭhivicikicchāsīlabbataparāmāsasaṃyojanānaṃ pahīnattā, tasmā ‘‘orambhāgiyāni saṃyojanāni appahīnānī’’ti kasmā vuttanti āha <hi rend="bold">‘‘orambhāgiyesu ca appahīnaṃ upādāyā’’</hi>tiādi. Yasmā kāmarāgabyāpādasaṃyojanāni sakadāgāmissa appahīnāni, tasmā tāni appahīnāni upādāya <hi rend="bold">‘‘orambhāgiyāni saṃyojanāni appahīnānī’’</hi>ti vuttaṃ, na sabbesaṃ appahīnattāti adhippāyo.</p>

<p rend="centre">Saṃyojanasuttavaṇṇanā niṭṭhitā.</p>

<p rend="title">2. Paṭibhānasuttavaṇṇanā</p>

<p rend="bodytext" n="132"><hi rend="paranum">132</hi><hi rend="dot">.</hi> Dutiye <pb ed="M" n="2.0334" /><pb ed="V" n="2.0305" /> paṭibhānaṃ vuccati ñāṇampi ñāṇassa upaṭṭhitavacanampi, taṃ idha adhippetaṃ, atthayuttaṃ kāraṇayuttañca paṭibhānamassāti <hi rend="bold">yuttappaṭibhāno</hi>. Pucchānantarameva sīghaṃ byākātuṃ asamatthatāya nomuttappaṭibhānamassāti <hi rend="bold">nomuttappaṭibhāno</hi>. Iminā nayena sesā veditabbā. Ettha pana paṭhamo kañci kālaṃ vīmaṃsitvā yuttameva pekkhati <hi rend="bold">tipiṭakacūḷanāgatthero</hi> viya. So pana pañhaṃ puṭṭho pariggahetvā yuttappattakāraṇameva katheti. Dutiyo pucchānantarameva yena vā tena vā vacanena paṭibāhati, vīmaṃsitvāpi ca yuttaṃ na pakkheti <hi rend="bold">catunikāyikapiṇḍatissatthero</hi> viya. So pana pañhaṃ puṭṭho pañhapariyosānampi nāgameti, yaṃ vā taṃ vā kathetiyeva, vacanatthaṃ panassa vīmaṃsiyamānaṃ katthaci na lagati. Tatiyo pucchāsamakālameva yuttaṃ pekkhati, taṃkhaṇaṃyeva ca naṃ byākaroti <hi rend="bold">tipiṭakacūḷābhayatthero</hi> viya. So pana pañhaṃ puṭṭho sīghameva katheti, yuttappattakāraṇo ca hoti. Catuttho puṭṭho samāno neva yuttaṃ pekkhati, na yena vā tena vā paṭibāhituṃ sakkoti, tibbandhakāranimuggo viya hoti <hi rend="bold">lāḷudāyitthero</hi> viya.</p>

<p rend="centre">Paṭibhānasuttavaṇṇanā niṭṭhitā.</p>

<p rend="title">3-4. Ugghaṭitaññūsuttādivaṇṇanā</p>

<p rend="bodytext" n="133-134"><hi rend="paranum">133-134</hi><hi rend="dot">.</hi> Tatiye <hi rend="bold">ugghaṭitaññū</hi>ti ettha ugghaṭanaṃ nāma ñāṇugghaṭanaṃ, ñāṇena ugghaṭitamatteyeva jānātīti attho. <hi rend="bold">Saha udāhaṭavelāyā</hi>ti udāhāre udāhaṭamatteyeva. <hi rend="bold">Dhammābhisamayo hotī</hi>ti catusaccadhammassa ñāṇena saddhiṃ abhisamayo. <hi rend="bold">Ayaṃ vuccatī</hi>ti ayaṃ ‘‘cattāro satipaṭṭhānā’’tiādinā (vibha. 355) nayena saṃkhittena mātikāya ṭhapiyamānāya desanānusārena ñāṇaṃ pesetvā arahattaṃ gaṇhituṃ samattho puggalo ‘‘ugghaṭitaññū’’ti vuccati. Vipañcitaṃ vitthāritameva atthaṃ jānātīti <hi rend="bold">vipañcitaññū. Ayaṃ vuccatī</hi>ti ayaṃ saṃkhittena mātikaṃ ṭhapetvā vitthārena atthe bhājiyamāne arahattaṃ pāpuṇituṃ samattho puggalo ‘‘vipañcitaññū’’ti vuccati <pb ed="M" n="2.0335" />. Uddesādīhi netabboti <hi rend="bold">neyyo. Anupubbena dhammābhisamayo</hi>ti anukkamena arahattappatti. Byañjanapadameva paramaṃ assāti <hi rend="bold">padaparamo. Na tāya jātiyā dhammābhisamayo hotī</hi>ti tena attabhāvena jhānaṃ vā vipassanaṃ vā maggaṃ vā phalaṃ vā nibbattetuṃ na sakkotīti attho. Catutthaṃ uttānameva.</p>

<p rend="centre">Ugghaṭitaññūsuttādivaṇṇanā niṭṭhitā.</p>

<p rend="title">5-8. Sāvajjasuttādivaṇṇanā</p>

<p rend="bodytext" n="135-138"><hi rend="paranum">135-138</hi><hi rend="dot">.</hi> Pañcame <pb ed="V" n="2.0306" /><hi rend="bold">sāvajjo</hi>ti sadoso. <hi rend="bold">Sāvajjena kāyakammenā</hi>ti sadosena pāṇātipātādinā kāyakammena. Itaresupi eseva nayo. <hi rend="bold">Ayaṃ vuccatī</hi>ti ayaṃ puggalo tīhi dvārehi āyūhanakammassa sadosattā gūthakuṇapādibharito padeso viya ‘‘sāvajjo’’ti vuccati. <hi rend="bold">Sāvajjena bahula</hi>nti yassa sāvajjameva kāyakammaṃ bahulaṃ hoti, appaṃ anavajjaṃ. So ‘‘sāvajjena bahulaṃ kāyakammena samannāgato appaṃ anavajjenā’’ti vuccati. Itaresupi eseva nayo. Ko pana evarūpo hotīti? Yo gāmadhammatāya vā nigamadhammatāya vā kadāci karahaci uposathaṃ samādiyati, sīlāni pūreti. <hi rend="bold">Ayaṃ vuccatī</hi>ti ayaṃ puggalo tīhi dvārehi āyūhanakammesu sāvajjasseva bahulatāya anavajjassa appatāya ‘‘vajjabahulo’’ti vuccati. Yathā hi ekasmiṃ padese dubbaṇṇāni duggandhāni pupphāni rāsikatānassu, tesaṃ upari tahaṃ tahaṃ adhimuttakavassikapāṭalāni patitāni bhaveyyuṃ, evarūpo ayaṃ puggalo veditabbo. Yathā pana ekasmiṃ padese adhimuttakavassikapāṭalāni rāsikatānassu, tesaṃ upari tahaṃ tahaṃ duggandhāni badarapupphādīni patitāni bhaveyyuṃ. Evarūpo tatiyo puggalo veditabbo. Catuttho pana tīhi dvārehi āyūhanakammassa niddosattā ca catumadhurabharitasuvaṇṇavāti viya daṭṭhabbo. Chaṭṭhādīni uttānatthāneva.</p>

<p rend="centre">Sāvajjasuttādivaṇṇanā niṭṭhitā.</p>

<p rend="title">9-10. Dhammakathikasuttādivaṇṇanā</p>

<p rend="bodytext" n="139-140"><hi rend="paranum">139-140</hi><hi rend="dot">.</hi> Navame <pb ed="M" n="2.0336" /><hi rend="bold">appañca bhāsatī</hi>ti sampattaparisāya thokameva katheti. <hi rend="bold">Asahitañcā</hi>ti kathento ca pana na atthayuttaṃ kālayuttaṃ katheti. <hi rend="bold">Parisā cassa na kusalā hotī</hi>ti sotuṃ nisinnaparisā cassa yuttāyuttaṃ kāraṇākāraṇaṃ siliṭṭhāsiliṭṭhaṃ na jānātīti attho. <hi rend="bold">Evarūpo</hi>ti ayaṃ evaṃjātiko bāladhammakathiko evaṃjātikāya bālaparisāya dhammakathikotveva nāmaṃ labhati. Iminā nayena sabbattha attho veditabbo. Ettha ca dveyeva janā sabhāvadhammakathikā, na itare. Itare pana dhammakathikānaṃ anto paviṭṭhattā evaṃ vuttā. Dasamaṃ uttānameva.</p>

<p rend="centre">Dhammakathikasuttādivaṇṇanā niṭṭhitā.</p>

<p rend="centre">Puggalavaggavaṇṇanā niṭṭhitā.</p>

<p rend="chapter">(15) 5. Ābhāvaggo</p>

<p rend="title">1-6. Ābhāsuttādivaṇṇanā</p>

<p rend="bodytext" n="141-146"><hi rend="paranum">141-146</hi><hi rend="dot">.</hi> Pañcamassa <pb ed="V" n="2.0307" /> paṭhamādīni uttānatthāneva.</p>

<p rend="centre">Ābhāsuttādivaṇṇanā niṭṭhitā.</p>

<p rend="title">7-10. Dutiyakālasuttādivaṇṇanā</p>

<p rend="bodytext" n="147-150"><hi rend="paranum">147-150</hi><hi rend="dot">.</hi> Sattame paramatthato avijjamānasabhāvassa kālassa bhāvanādiyogo na sambhavatīti āha <hi rend="bold">‘‘kālāti tasmiṃ tasmiṃ kāle dhammassavanādivasena pavattānaṃ kusaladhammānaṃ etaṃ adhivacana’’</hi>nti. Kālasahacaritā hi kusalā dhammā idha kāla-saddena gahitā aparassa asambhavato. Aṭṭhamādīni uttānatthāneva.</p>

<p rend="centre">Dutiyakālasuttādivaṇṇanā niṭṭhitā.</p>

<p rend="centre">Ābhāvaggavaṇṇanā niṭṭhitā.</p>

<p rend="centre">Tatiyapaṇṇāsakaṃ niṭṭhitaṃ.</p>

<p rend="strong">4. Catutthapaṇṇāsakaṃ</p>

<p rend="chapter">(16) 1. Indriyavaggo</p>

<p rend="title">1-5. Indriyasuttādivaṇṇanā</p>

<p rend="bodytext" n="151-155"><hi rend="paranum">151-155</hi><hi rend="dot">.</hi> Catutthassa <pb ed="V" n="2.0308" /><pb ed="M" n="2.0337" /> paṭhamādīni uttānāneva.</p>

<p rend="centre">Indriyasuttādivaṇṇanā niṭṭhitā.</p>

<p rend="title">6-8. Kappasuttādivaṇṇanā</p>

<p rend="bodytext" n="156-158"><hi rend="paranum">156-158</hi><hi rend="dot">.</hi> Chaṭṭhe saṃvaṭṭanaṃ vinassanaṃ <hi rend="bold">saṃvaṭṭo,</hi> saṃvaṭṭato uddhaṃ tathā ṭhāyī <hi rend="bold">saṃvaṭṭaṭṭhāyī</hi>. Vivaṭṭanaṃ nibbattanaṃ, vaḍḍhanaṃ vā <hi rend="bold">vivaṭṭo</hi>. ‘‘Tejosaṃvaṭṭo, āposaṃvaṭṭo, vāyosaṃvaṭṭoti evaṃ saṃvaṭṭasīmānukkamena saṃvaṭṭesu vattabbesu tathā avatvā āposaṃvaṭṭo, tejosaṃvaṭṭo, vāyosaṃvaṭṭoti vacanaṃ saṃvaṭṭamahābhūtadesanānupubbiyā’’ti keci. ‘‘Bhāvīsaṃvaṭṭānupubbiyā’’ti apare. Āpena saṃvaṭṭo <hi rend="bold">āposaṃvaṭṭo. Saṃvaṭṭasīmā</hi>ti saṃvaṭṭanamariyādā. <hi rend="bold">Saṃvaṭṭatī</hi>ti vinassati. <hi rend="bold">Sadā</hi>ti sabbakālaṃ, tīsupi saṃvaṭṭakālesūti attho. <hi rend="bold">Ekaṃ buddhakkhettaṃ vinassatī</hi>ti ettha buddhakkhettaṃ nāma tividhaṃ hoti jātikkhettaṃ, āṇākkhettaṃ, visayakkhettañca.</p>

<p rend="bodytext">Tattha <hi rend="bold">jātikkhettaṃ</hi> dasasahassacakkavāḷapariyantaṃ hoti, tathāgatassa paṭisandhiggahaṇādīsu kampati. <hi rend="bold">Āṇākkhettaṃ</hi> koṭisatasahassacakkavāḷapariyantaṃ, yattha <hi rend="bold">ratanasuttaṃ</hi> (khu. pā. 6.1 ādayo; su. ni. 224 ādayo) <hi rend="bold">khandhaparittaṃ</hi> (a. ni. 4.67; cūḷava. 251) <hi rend="bold">dhajaggaparittaṃ</hi> (saṃ. ni. 1.249) <hi rend="bold">āṭānāṭiyaparittaṃ</hi> (dī. ni. 3.277-278) <hi rend="bold">moraparitta</hi>nti (jā. 1.2.17-18) imesaṃ parittānaṃ ānubhāvo vattati. <hi rend="bold">Visayakkhettaṃ</hi> anantāparimāṇaṃ, yaṃ ‘‘yāvatā vā panākaṅkheyyā’’ti (a. ni. 3.81) vuttaṃ. Tattha yaṃ yaṃ tathāgato ākaṅkhati, taṃ taṃ jānāti. Evametesu tīsu buddhakkhettesu ekaṃ āṇākkhettaṃ vinassati <pb ed="V" n="2.0309" />, tasmiṃ pana vinassante jātikkhettaṃ vinaṭṭhameva hoti, vinassantañca ekatova vinassati, saṇṭhahantañca <pb ed="M" n="2.0338" /> ekatova saṇṭhahati. Sesamettha <hi rend="bold">visuddhimaggasaṃvaṇṇanāsu</hi> (visuddhi. mahāṭī. 2.404) vuttanayeneva gahetabbaṃ. Sattamaṭṭhamāni uttānatthāneva.</p>

<p rend="centre">Kappasuttādivaṇṇanā niṭṭhitā.</p>

<p rend="title">9. Bhikkhunīsuttavaṇṇanā</p>

<p rend="bodytext" n="159"><hi rend="paranum">159</hi><hi rend="dot">.</hi> Navame <hi rend="bold">evaṃ pavattaṃ paccuppannataṇhaṃ nissāyā</hi>ti ‘‘kudāssu nāmāhampi āsavānaṃ khayā’’tiādinā nayena anuttare vimokkhe pihaṃ uppādentassa uppannataṇhaṃ nissāya. Kathaṃ pana lokuttaradhamme ārabbha āsā uppajjatīti? Na kho panetaṃ evaṃ daṭṭhabbaṃ, na ārammaṇakaraṇavasena tattha pihā pavattati avisayattā puggalassa ca anadhigatabhāvato. Anussavūpaladdhe pana anuttaravimokkhe uddissa pihaṃ uppādento tattha pihaṃ uppādeti nāma. <hi rend="bold">Nākaḍḍhatī</hi>ti kammapathabhāvaṃ appattatāya paṭisandhiṃ na deti. Sesaṃ suviññeyyameva.</p>

<p rend="centre">Bhikkhunīsuttavaṇṇanā niṭṭhitā.</p>

<p rend="title">10. Sugatavinayasuttavaṇṇanā</p>

<p rend="bodytext" n="160"><hi rend="paranum">160</hi><hi rend="dot">.</hi> Dasame <hi rend="bold">vaḷañjentī</hi>ti sajjhāyanti ceva vācuggataṃ karontā dhārenti ca. Avigatataṇhatāya taṃ taṃ parikkhārajātaṃ bahumpi ādiyantīti bahulā, te eva <hi rend="bold">bāhulikā</hi> yathā ‘‘venayiko’’ti (ma. ni. 1.246; a. ni. 8.11; pārā. 8). Te pana yasmā paccayabahulabhāvā yuttappayuttā nāma honti, tasmā āha <hi rend="bold">‘‘paccayabāhullāya paṭipannā’’</hi>ti. Sithilaṃ gaṇhantīti <hi rend="bold">sāthalikā,</hi> sikkhāya ādaragāravābhāvena sithilaṃ adaḷhaṃ gaṇhantīti attho. <hi rend="bold">Sithila</hi>nti ca bhāvanapuṃsakaniddeso, sithila-saddena vā samānatthassa sāthalasaddassa vasena <hi rend="bold">sāthalikā</hi>ti padasiddhi veditabbā. <hi rend="bold">Avagamanato</hi>ti adhogamanato, orambhāgiyabhāvatoti attho. <hi rend="bold">Nibbīriyā</hi>ti ujjhitussāhā tadadhigamāya ārambhampi akurumānā.</p>

<p rend="centre">Sugatavinayasuttavaṇṇanā niṭṭhitā.</p>

<p rend="centre">Indriyavaggavaṇṇanā niṭṭhitā.</p>

<p rend="chapter">(17) 2. Paṭipadāvaggo</p>

<p rend="title">1. Saṃkhittasuttavaṇṇanā</p>

<p rend="bodytext" n="161"><hi rend="paranum">161</hi><hi rend="dot">.</hi> Dutiyassa paṭhame <pb ed="M" n="2.0339" /><pb ed="V" n="2.0310" /><hi rend="bold">dukkhāpaṭipadā dandhābhiññā</hi>tiādīsu pāḷiyā āgatanayena attho veditabbo. Tathā hi –</p>

<p rend="indent">‘‘Tattha katamā dukkhapaṭipadā dandhābhiññā paññā? Kicchena kasirena samādhiṃ uppādentassa dandhaṃ taṃ ṭhānaṃ abhijānantassa yā uppajjati paññā pajānanā…pe… amoho dhammavicayo sammādiṭṭhi, ayaṃ vuccati dukkhapaṭipadā dandhābhiññā paññā. Tattha katamā dukkhapaṭipadā khippābhiññā paññā? Kicchena kasirena samādhiṃ uppādentassa khippaṃ taṃ ṭhānaṃ abhijānantassa yā uppajjati paññā pajānanā…pe… sammādiṭṭhi, ayaṃ vuccati dukkhapaṭipadā khippābhiññā paññā. Tattha katamā sukhapaṭipadā dandhābhiññā paññā? Akicchena akasirena samādhiṃ uppādentassa dandhaṃ taṃ ṭhānaṃ abhijānantassa yā uppajjati paññā pajānanā…pe… sammādiṭṭhi, ayaṃ vuccati sukhapaṭipadā dandhābhiññā paññā. Tattha katamā sukhapaṭipadā khippābhiññā paññā? Akicchena akasirena samādhiṃ uppādentassa khippaṃ taṃ ṭhānaṃ abhijānantassa yā uppajjati paññā pajānanā…pe… sammādiṭṭhi, ayaṃ vuccati sukhapaṭipadā khippābhiññā paññā’’ti (vibha. 801) – ayamettha pāḷi.</p>

<p rend="bodytext">Tattha <hi rend="bold">kicchena kasirena samādhiṃ uppādentassā</hi>ti pubbabhāge āgamanakāle kicchena kasirena dukkhena sasaṅkhārena sappayogena kilese vikkhambhetvā lokuttarasamādhiṃ uppādentassa. <hi rend="bold">Dandhaṃ taṃ ṭhānaṃ abhijānantassā</hi>ti vikkhambhitesu kilesesu vipassanāparivāse ciraṃ vasitvā taṃ lokuttarasamādhisaṅkhātaṃ ṭhānaṃ dandhaṃ saṇikaṃ abhijānantassa paṭivijjhantassa, pāpuṇantassāti attho. <hi rend="bold">Ayaṃ vuccatī</hi>ti yā esā evaṃ uppajjati, ayaṃ kilesavikkhambhanappaṭipadāya dukkhattā, vipassanāparivāsapaññāya ca dandhattā maggakāle ekacittakkhaṇe uppannāpi paññā āgamanavasena <hi rend="bold">‘‘dukkhapaṭipadā</hi><pb ed="M" n="2.0340" /><hi rend="bold">dandhābhiññā nāmā’’</hi>ti vuccati. Upari tīsu padesupi iminā nayena attho veditabbo.</p>

<p rend="centre">Saṃkhittasuttavaṇṇanā niṭṭhitā.</p>

<p rend="title">2. Vitthārasuttavaṇṇanā</p>

<p rend="bodytext" n="162"><hi rend="paranum">162</hi><hi rend="dot">.</hi> Dutiye <pb ed="V" n="2.0311" /><hi rend="bold">akatābhiniveso</hi>ti akatādhikāro. Rūpānaṃ lakkhaṇādīhi paricchinditvā gahaṇaṃ <hi rend="bold">rūpapariggaho. Tīsu addhāsu kilamatī</hi>ti pubbante aparante pubbantāparanteti evaṃ tīsu padesesu kilamati. <hi rend="bold">Pañcasu ñāṇesū</hi>ti rūpapariggahādīsu pañcasu ñāṇesu. <hi rend="bold">Navasu vipassanāñāṇesū</hi>ti udayabbayādinavavipassanāñāṇesu. Sesamettha uttānameva.</p>

<p rend="centre">Vitthārasuttavaṇṇanā niṭṭhitā.</p>

<p rend="title">3. Asubhasuttavaṇṇanā</p>

<p rend="bodytext" n="163"><hi rend="paranum">163</hi><hi rend="dot">.</hi> Tatiye <hi rend="bold">‘‘yathā etaṃ, tathā ida’’nti iminā nayenā</hi>ti etena –</p>

<p rend="gatha1">‘‘Yathā idaṃ tathā etaṃ, yathā etaṃ tathā idaṃ;</p>

<p rend="gathalast">Ajjhattañca bahiddhā ca, kāye chandaṃ virājaye’’ti. (su. ni. 205); –</p>

<p rend="unindented">Imaṃ desanānayaṃ saṅgaṇhāti. Tassattho – yathā idaṃ saviññāṇakāsubhaṃ āyuusmāviññāṇānaṃ anapagamā carati tiṭṭhati nisīdati sayati, tathā etaṃ etarahi susāne sayitaṃ aviññāṇakampi pubbe tesaṃ dhammānaṃ anapagamā ahosi. Yathā ca etaṃ etarahi matasarīraṃ tesaṃ dhammānaṃ apagamā na carati na tiṭṭhati na nisīdati na seyyaṃ kappeti, tathā idaṃ saviññāṇakampi tesaṃ dhammānaṃ apagamā bhavissati. Yathā ca idaṃ saviññāṇakaṃ netarahi susāne mataṃ seti na uddhumātakādibhāvamupagataṃ, tathā etaṃ etarahi matasarīrampi pubbe ahosi. Yathā panetaṃ <pb ed="M" n="2.0341" /> etarahi aviññāṇakāsubhaṃ matakasusāne seti uddhumātakādibhāvañca upagataṃ, tathā idaṃ saviññāṇakampi bhavissatīti. Tattha <hi rend="bold">yathā idaṃ tathā eta</hi>nti attanā matasarīrassa samānabhāvaṃ karonto bāhire dosaṃ pajahati. <hi rend="bold">Yathā etaṃ tathā ida</hi>nti matasarīrena attano samānabhāvaṃ karonto ajjhattike rāgaṃ pajahati. Yenākārena ubhayaṃ samaṃ karoti, taṃ sampajānanto ubhayattha mohaṃ pajahati.</p>

<p rend="bodytext"><hi rend="bold">Bahiddhā diṭṭhāna</hi>nti bahiddhā susānādīsu diṭṭhānaṃ uddhumātakādidasannaṃ asubhānaṃ. <hi rend="bold">‘‘Navannaṃ pāṭikulyānaṃ vasenā’’</hi>ti kasmā vuttaṃ, nanu antimajīvikābhāvato piṇḍapātassa alābhalābhesu paritassanagedhādisamuppattito <pb ed="V" n="2.0312" /> bhattassa sammadajananato kimikulasaṃvaddhanatoti evamādīhipi ākārehi āhārepaṭikūlatā paccavekkhitabbā. Vuttañhetaṃ – ‘‘antamidaṃ, bhikkhave, jīvikānaṃ yadidaṃ piṇḍolyaṃ atipāpoyaṃ lokasmiṃ yadidaṃ piṇḍolyo vicarati pattapāṇīti (saṃ. ni. 3.80; itivu. 91). Aladdhā ca piṇḍapātaṃ paritassati, laddhā ca piṇḍapātaṃ gadhito mucchito ajjhopanno anādīnavadassāvī anissaraṇapañño paribhuñjatīti (a. ni. 3.124). Bhutto ca āhāro kassaci kadāci maraṇaṃ vā maraṇamattaṃ vā dukkhaṃ āvahatī’’ti.</p>

<p rend="bodytext">Kaṭukīṭakādayo dvattiṃsakulappabhedā kimiyo naṃ upanissāya jīvantīti? Vuccate – antimajīvikābhāvo tāva cittasaṃkilesavisodhanatthaṃ kammaṭṭhānābhinivesanato pageva manasi kātabbo ‘‘māhaṃ chavālātasadiso bhaveyya’’nti. Tathā piṇḍapātassa alābhalābhesu paritassanagedhādisamuppattinivāraṇaṃ pageva anuṭṭhātabbaṃ suparisuddhasīlassa paṭisaṅkhānavato tadabhāvato. Bhattasammado anekantiko paribhoge antogadhovāti veditabbo. Kimikulasaṃvaddhanaṃ pana saṅgahetabbaṃ, saṅgahitameva vā ‘‘navannaṃ pāṭikulyānaṃ vasenā’’ti ettha niyamassa akatattā. Iminā vā nayena itaresampettha saṅgaho daṭṭhabbo yathāsambhavamettha paṭikūlatāpaccavekkhaṇassa adhippetattā.</p>

<p rend="bodytext">Evañca <pb ed="M" n="2.0342" /> katvā <hi rend="bold">visuddhimagge</hi> (visuddhi. 1.294-295) dasahi ākārehi paṭikūlatā veditabbā. Seyyathidaṃ – gamanato, pariyesanato, paribhogato, āsayato, nidhānato, aparipakkato, paripakkato, phalato, nissandato, sammakkhanatoti. Evaṃ dasannaṃ vasena pāṭikulyavacanenapi idha ‘‘navanna’’nti vacanaṃ na virujjhati, sammakkhanassa paribhogādīsu labbhamānabhāvā visuṃ taṃ aggahetvā na vadanti. <hi rend="bold">Visuddhimagge</hi> (visuddhi. 1.304) pana sammakkhanaṃ paribhogādīsu labbhamānampi nissandavasena visesato paṭikūlanti dassetuṃ sabbapacchā ṭhapitā.</p>

<p rend="bodytext"><hi rend="bold">Ukkaṇṭhitasaññāya samannāgato</hi>ti tīsu bhavesu aruccanavasena pavattāya vipassanāpaññāya samannāgato. Nibbidānupassanā hesā saññāsīsena vuttā. Sesamettha uttānameva.</p>

<p rend="centre">Asubhasuttavaṇṇanā niṭṭhitā.</p>

<p rend="title">4-6. Paṭhamakhamasuttādivaṇṇanā</p>

<p rend="bodytext" n="164-166"><hi rend="paranum">164-166</hi><hi rend="dot">.</hi> Catutthe <pb ed="V" n="2.0313" /> padhānakaraṇakāle sītādīni nakkhamati na sahatīti <hi rend="bold">akkhamā</hi>. Khamati sahati abhibhavatīti <hi rend="bold">khamā</hi>. Indriyadamanaṃ <hi rend="bold">damā</hi>. ‘‘Uppannaṃ kāmavitakkaṃ nādhivāsetī’’tiādinā (ma. ni. 1.26; a. ni. 4.14; 6.58) nayena vitakkasamanaṃ <hi rend="bold">samā</hi>ti āha <hi rend="bold">‘‘akusalavitakkānaṃ vūpasamanapaṭipadā’’</hi>ti. Nidassanamattañcetaṃ, sabbesampi kilesānaṃ samanavasena pavattā paṭipadā samā. Pañcamachaṭṭhāni uttānatthāneva.</p>

<p rend="centre">Paṭhamakhamasuttādivaṇṇanā niṭṭhitā.</p>

<p rend="title">7-8. Mahāmoggallānasuttādivaṇṇanā</p>

<p rend="bodytext" n="167-168"><hi rend="paranum">167-168</hi><hi rend="dot">.</hi> Sattamaṭṭhamesu <hi rend="bold">mahāmoggallānattherassā</hi>tiādinā moggallānattherassa heṭṭhā tiṇṇaṃ maggānaṃ sukhapaṭipadadandhābhiññabhāvo, arahattamaggassa dukkhapaṭipadakhippābhiññabhāvo vutto, sāriputtattherassa pana heṭṭhimānaṃ tiṇṇaṃ maggānaṃ sukhapaṭipadadandhābhiññabhāvo, arahattamaggassa ca sukhapaṭipadakhippābhiññabhāvo dassito. Yaṃ pana vuttaṃ <hi rend="bold">visuddhimagge</hi> (visuddhi. 2.801) ‘‘buddhānaṃ <pb ed="M" n="2.0343" /> pana cattāropi maggā sukhapaṭipadakhippābhiññāva ahesuṃ, tathā dhammasenāpatissa. Mahāmoggallānattherassa pana paṭhamamaggo sukhapaṭipadakhippābhiñño ahosi, upari tayo dukkhapaṭipadadandhābhiññā’’ti. Yañca vuttaṃ <hi rend="bold">aṭṭhasāliniyaṃ</hi> (dha. sa. aṭṭha. 1476) ‘‘tathāgatassa hi sāriputtattherassa ca cattāropi maggā sukhapaṭipadakhippābhiññāva ahesuṃ, mahāmoggallānattherassa pana paṭhamamaggo sukhapaṭipadakhippābhiñño upari tayo dukkhapaṭipadakhippābhiññā’’ti, taṃ sabbaṃ aññamaññaṃ nānulometi. Imāya pāḷiyā imāya ca aṭṭhakathāya na sameti, tasmā vīmaṃsitabbametaṃ. Taṃtaṃbhāṇakānaṃ vā matena tattha tattha tathā tathā vuttanti gahetabbaṃ.</p>

<p rend="centre">Mahāmoggallānasuttādivaṇṇanā niṭṭhitā.</p>

<p rend="title">9. Sasaṅkhārasuttavaṇṇanā</p>

<p rend="bodytext" n="169"><hi rend="paranum">169</hi><hi rend="dot">.</hi> Navame sasaṅkhārena dukkhena kasirena adhimattapayogaṃ katvāva kilesaparinibbānadhammoti <hi rend="bold">sasaṅkhāraparinibbāyī</hi>. Asaṅkhārena appayogena adhimattapayogaṃ akatvāva kilesaparinibbānadhammoti <pb ed="V" n="2.0314" /><hi rend="bold">asaṅkhāraparinibbāyī</hi>. Dhammānusārī puggalo hi āgamanamhi kilese vikkhambhento appadukkhena akasirena akilamantova vikkhambhetuṃ sakkoti. Saddhānusārī puggalo pana dukkhena kasirena kilamanto hutvā vikkhambhetuṃ, tasmā dhammānusārissa pubbabhāgamaggakkhaṇe kilesacchedakaṃ ñāṇaṃ adandhaṃ tikhiṇaṃ sūraṃ hutvā vahati. Yathā nāma tikhiṇena asinā kadaliṃ chindantassa chinnaṭṭhānaṃ maṭṭhaṃ hoti, atisīghaṃ vahati, saddo na suyyati, balavavāyāmakiccaṃ na hoti, evarūpā dhammānusārino pubbabhāgabhāvanā hoti. Saddhānusārino pana pubbabhāgakkhaṇe kilesacchedakaṃ ñāṇaṃ dandhaṃ atikhiṇaṃ asūraṃ hutvā vahati. Yathā nāma kuṇṭhena asinā kadaliṃ chindantassa chinnaṭṭhānaṃ na maṭṭhaṃ hoti, atisīghaṃ na vahati, saddo suyyati, balavavāyāmakiccaṃ icchitabbaṃ hoti, evarūpā saddhānusārino pubbabhāgabhāvanā hoti. Evaṃ santepi nesaṃ kilesakkhaye nānattaṃ natthi, anavasesāva kilesā khīyanti.</p>

<p rend="centre">Sasaṅkhārasuttavaṇṇanā niṭṭhitā.</p>

<p rend="title">10. Yuganaddhasuttavaṇṇanā</p>

<p rend="bodytext" n="170"><hi rend="paranum">170</hi><hi rend="dot">.</hi> Dasame <pb ed="M" n="2.0344" /><hi rend="bold">samathapubbaṅgamaṃ vipassanaṃ bhāvetī</hi>ti idaṃ samathayānikassa vasena vuttaṃ. So hi paṭhamaṃ upacārasamādhiṃ vā appanāsamādhiṃ vā uppādeti, ayaṃ samatho. So tañca taṃsampayutte ca dhamme aniccādīhi vipassati, ayaṃ vipassanā, iti paṭhamaṃ samatho, pacchā vipassanā. Tena vuccati ‘‘samathapubbaṅgamaṃ vipassanaṃ bhāvetī’’ti. <hi rend="bold">Vipassanāpubbaṅgamaṃ samathaṃ bhāvetī</hi>ti idaṃ pana vipassanāyānikassa vasena vuttaṃ. So taṃ vuttappakāraṃ samathaṃ asampādetvā pañcupādānakkhandhe aniccādīhi vipassati. <hi rend="bold">Paṭhamo lokuttaramaggo nibbattatī</hi>ti sotāpattimaggaṃ sandhāya vadati, lokiyamaggavaseneva vā imissā pāḷiyā attho veditabbo. Kathaṃ? <hi rend="bold">Maggo sañjāyati,</hi> pubbabhāgiyo lokiyamaggo uppajjati. <hi rend="bold">Āsevati</hi> nibbidānupassanāvasena. <hi rend="bold">Bhāveti</hi> muccitukamyatāvasena. <hi rend="bold">Bahulīkaroti</hi> paṭisaṅkhānupassanāvasena. <hi rend="bold">Āsevati</hi> vā bhayatupaṭṭhānādiñāṇavasena. <hi rend="bold">Bhāveti</hi> muccitukamyatādiñāṇavasena. <hi rend="bold">Bahulīkaroti</hi> vuṭṭhānagāminivipassanāvasena. <hi rend="bold">Saṃyojanāni pahīyanti. Anusayā byantī hontī</hi>ti maggappaṭipāṭiyā pahīyanti byantī honti.</p>

<p rend="bodytext"><hi rend="bold">Dhammuddhaccaviggahitamānasa</hi>nti obhāsādīsu ariyadhammoti pavattaṃ uddhaccaṃ vikkhepo dhammuddhaccaṃ <pb ed="V" n="2.0315" />, tena dhammuddhaccena vipassanāvīthito uggamanena virūpaṃ gahitaṃ pavattiyamānaṃ dhammuddhaccaviggahitamānasaṃ. Vuttañhetaṃ –</p>

<p rend="indent">‘‘Dhammuddhaccaviggahitamānasaṃ hoti, aniccato manasi karoti, obhāso uppajjati, obhāso dhammoti obhāsaṃ āvajjati, tato vikkhepo uddhaccaṃ, tena uddhaccena viggahitamānaso aniccato upaṭṭhānaṃ yathābhūtaṃ nappajānāti. Dukkhato…pe… anattato upaṭṭhānaṃ yathābhūtaṃ nappajānāti. Tathā aniccato manasikaroto ñāṇaṃ uppajjati…pe… pīti passaddhi sukhaṃ adhimokkho paggaho upaṭṭhānaṃ upekkhā nikanti uppajjati, nikanti dhammoti nikantiṃ āvajjati, tato vikkhepo uddhaccaṃ, tena uddhaccena viggahitamānaso aniccato upaṭṭhānaṃ yathābhūtaṃ <pb ed="M" n="2.0345" /> nappajānāti. Dukkhato…pe… anattato upaṭṭhānaṃ yathābhūtaṃ nappajānātī’’ti (paṭi. ma. 2.6). Sesamettha uttānameva.</p>

<p rend="centre">Yuganaddhasuttavaṇṇanā niṭṭhitā.</p>

<p rend="centre">Paṭipadāvaggavaṇṇanā niṭṭhitā.</p>

<p rend="chapter">(18) 3. Sañcetaniyavaggo</p>

<p rend="title">1. Cetanāsuttavaṇṇanā</p>

<p rend="bodytext" n="171"><hi rend="paranum">171</hi><hi rend="dot">.</hi> Tatiyassa paṭhame <hi rend="bold">kāyasañcetanāhetū</hi>ti kāyakammanimittaṃ, kāyikassa kammassa kaṭattā upacitattāti attho. Esa nayo sesasañcetanādvayepi. Uddhaccasahagatacetanā pavattivipākaṃ detiyevāti <hi rend="bold">‘‘vīsatividhā’’</hi>ti vuttaṃ. <hi rend="bold">Tathā vacīsañcetanā manosañcetanā</hi>ti ettha kāmāvacarakusalākusalavasena vīsati cetanā labbhanti. Idaṃ tathā-saddena upasaṃharati. <hi rend="bold">Apicettha nava mahaggatacetanāpi labbhantī</hi>ti iminā navahi rūpārūpakusalacetanāhi saddhiṃ manodvāre ekūnatiṃsāti tīsu dvāresu ekūnasattati cetanā hontīti dasseti. <hi rend="bold">Avijjāpaccayāvā</hi>ti idaṃ tāpi cetanā avijjāpaccayāva hontīti dassanatthaṃ vuttaṃ. Yathāvuttā hi ekūnasattati <pb ed="V" n="2.0316" /> cetanā kusalāpi avijjāpaccayā honti, pageva itarā appahīnāvijjasseva uppajjanato pahīnāvijjassa anuppajjanato.</p>

<p rend="bodytext">Yasmā yaṃ taṃ yathāvuttaṃ cetanābhedaṃ kāyasaṅkhārañceva vacīsaṅkhārañca manosaṅkhārañca parehi anussāhito sāmampi asaṅkhārikacittena karoti, parehi kāriyamāno sasaṅkhārikacittenapi karoti, ‘‘idaṃ nāma kammaṃ karontopi tassa evarūpo nāma vipāko bhavissatī’’ti evaṃ kammaṃ vipākañca jānantopi karoti, mātāpitūsu cetiyavandanādīni karontesu anukaronto dārako viya kevalaṃ kammaññeva vijjānanto ‘‘imassa pana kammassa ayaṃ vipāko’’ti vipākaṃ ajānantopi karoti <pb ed="M" n="2.0346" />, tasmā taṃ dassetuṃ <hi rend="bold">‘‘sāmaṃ vā ta’’</hi>ntiādi vuttaṃ. <hi rend="bold">Parehi anāṇatto</hi>ti saraseneva vattamāno. <hi rend="bold">Jānanto</hi>ti anussavādivasena jānanto.</p>

<p rend="bodytext">Nanu ca khīṇāsavo cetiyaṃ vandati, dhammaṃ bhaṇati, kammaṭṭhānaṃ manasi karoti, kathamassa kāyakammādayo na hontīti? Avipākattā. Khīṇāsavena hi katakammaṃ neva kusalaṃ hoti nākusalaṃ, avipākaṃ hutvā kiriyāmatte tiṭṭhati. Tenassa te kāyādayo na honti. Tenevāha <hi rend="bold">‘‘khīṇāsavassa kāyena karaṇakammaṃ paññāyatī’’</hi>tiādi. <hi rend="bold">Ta</hi>nti kusalākusalaṃ.</p>

<p rend="bodytext">Khiḍḍāya padussantīti khiḍḍāpadosino, khiḍḍāpadosino eva <hi rend="bold">khiḍḍāpadosikā</hi>. Khiḍḍāpadoso vā etesaṃ atthīti <hi rend="bold">khiḍḍāpadosikā</hi>. Te kira puññavisesādhigatena mahantena attano sirivibhavena nakkhattaṃ kīḷantā tāya sampattiyā mahantatāya ‘‘āhāraṃ paribhuñjimhā na paribhuñjimhā’’tipi na jānanti. Atha ekāhārātikkamato paṭṭhāya nirantaraṃ khādantāpi pivantāpi cavantiyeva na tiṭṭhanti. Kasmā? Kammajatejassa balavatāya karajakāyassa mandatāya. Manussānañhi kammajatejo mando, karajakāyo balavā. Tesaṃ tejassa mandatāya kāyassa balavatāya sattāhampi atikkamitvā uṇhodakaacchayāguādīhi sakkā karajakāyaṃ upatthambhetuṃ. Devānaṃ pana tejo balavā hoti uḷārapuññanibbattattā uḷāragarusiniddhasudhāhārajīraṇato ca. Karajaṃ mandaṃ mudusukhumālabhāvato. Te ekaṃ āhāravelaṃ akkamitvāva saṇṭhāpetuṃ na sakkonti. Yathā nāma gimhānaṃ majjhanhike tattapāsāṇe ṭhapitaṃ padumaṃ vā uppalaṃ vā sāyanhasamaye ghaṭasatenapi siñciyamānaṃ pākatikaṃ na hoti vinassatiyeva, evameva pacchā nirantaraṃ khādantāpi pivantāpi cavantiyeva na tiṭṭhanti. Katame pana te devāti? ‘‘Ime nāmā’’ti aṭṭhakathāya vicāraṇā natthi, ‘‘āhārūpacchedena ātape khittamālā viyā’’ti vuttattā ye keci kabaḷīkārāhārūpajīvino devā evaṃ karonti, te evaṃ cavantīti <pb ed="V" n="2.0317" /> veditabbā. <hi rend="bold">Abhayagirivāsino</hi> panāhu ‘‘nimmānaratiparanimmitavasavattino te devā, khiḍḍāya padussanamatteneva hete khiḍḍāpadosikāti vuttā’’ti. Ko panettha devānaṃ āhāro, kā āhāravelāti? ‘‘Sabbesampi kāmāvacaradevānaṃ sudhā āhāro, sā heṭṭhimehi heṭṭhimehi <pb ed="M" n="2.0347" /> uparimānaṃ uparimānaṃ paṇītatamā hoti. Taṃ yathāsakaṃ divasavaseneva divase divase bhuñjanti. Keci pana badarappamāṇaṃ sudhāhāraṃ paribhuñjanti. So jivhāyaṃ ṭhapitamattoyeva yāva kesagganakhaggā kāyaṃ pharati, tesaṃyeva divasavasena sattadivasaṃ yāpanasamatthova hotī’’ti vadanti.</p>

<p rend="bodytext">Issāpakatattā paduṭṭhena manasā padussantīti <hi rend="bold">manopadosikā</hi>. Usūyavasena vā manaso padoso manopadoso, so etesaṃ atthi vināsahetubhūtoti <hi rend="bold">manopadosikā. Akkuddho rakkhatī</hi>ti kuddhassa so kodho itarasmiṃ akkujjhante anupādāno ekavārameva uppattiyā anāsevano cāvetuṃ na sakkoti, udakantaṃ patvā aggi viya nibbāyati, tasmā akkuddho taṃ cavanato rakkhati. Ubhosu pana kuddhesu bhiyyo bhiyyo aññamaññamhi parivaḍḍhanavasena tikhiṇasamudācāro nissayadahanaraso kodho uppajjamāno hadayavatthuṃ nidahanto accantasukhumālaṃ karajakāyaṃ vināseti, tato sakalopi attabhāvo antaradhāyati. Tenāha <hi rend="bold">‘‘ubhosu panā’’</hi>tiādi. Tathā cāha bhagavā ‘‘aññamaññamhi paduṭṭhacittā kilantakāya…pe… cavantī’’ti (dī. ni. 1.47).</p>

<p rend="bodytext"><hi rend="bold">Katame tena devā daṭṭhabbā</hi>ti ettha <hi rend="bold">tenā</hi>ti paccatte karaṇavacananti āha <hi rend="bold">‘‘katame nāma te devā daṭṭhabbā’’</hi>ti. Karaṇattheyeva vā etaṃ karaṇavacananti dassento āha <hi rend="bold">‘‘tena vā attabhāvenā’’</hi>ti. Sesamettha uttānameva.</p>

<p rend="centre">Cetanāsuttavaṇṇanā niṭṭhitā.</p>

<p rend="title">2. Vibhattisuttavaṇṇanā</p>

<p rend="bodytext" n="172"><hi rend="paranum">172</hi><hi rend="dot">.</hi> Dutiye atthappabhedassa sallakkhaṇavibhāvanavavatthānakaraṇasamatthaṃ atthe pabhedagataṃ ñāṇaṃ <hi rend="bold">atthapaṭisambhidā. Attho</hi>ti cettha saṅkhepato hetuphalaṃ. Tañhi hetuvasena araṇīyaṃ gantabbaṃ pattabbaṃ, tasmā ‘‘attho’’ti vuccati. Pabhedato pana yaṃ kiñci paccayasamuppannaṃ, nibbānaṃ, bhāsitattho, vipāko, kiriyāti ime pañca dhammā ‘‘attho’’ti veditabbā <pb ed="M" n="2.0348" />, taṃ atthaṃ paccavekkhantassa <pb ed="V" n="2.0318" /> tasmiṃ atthe pabhedagataṃ ñāṇaṃ <hi rend="bold">atthapaṭisambhidā</hi>. Tenāha <hi rend="bold">‘‘pañcasu atthesu pabhedagataṃ ñāṇa’’</hi>nti. <hi rend="bold">Ācikkhāmī</hi>tiādīsu ādito kathento <hi rend="bold">ācikkhati</hi> nāma, uddisatīti attho. Tameva uddesaṃ pariyosāpento <hi rend="bold">deseti</hi>. Yathāuddiṭṭhamatthaṃ uddisanavasena pakārehi ñāpento <hi rend="bold">ñāpeti</hi>. Pakārehi eva tamatthaṃ patiṭṭhāpento <hi rend="bold">paṭṭhapeti</hi>. Yathāuddiṭṭhaṃ paṭiniddisanavasena <hi rend="bold">vivarati</hi>. Vivaṭaṃ <hi rend="bold">vibhajati</hi>. Vibhattaatthaṃ hetūdāharaṇadassanehi pākaṭaṃ karonto <hi rend="bold">uttāniṃ karoti</hi>.</p>

<p rend="bodytext"><hi rend="bold">Tisso paṭisambhidā</hi>ti dhammaniruttipaṭibhānapaṭisambhidā. Tattha <hi rend="bold">dhammapaṭisambhidā</hi> nāma dhammappabhedassa sallakkhaṇavibhāvanavavatthānakaraṇasamatthaṃ ñāṇaṃ. <hi rend="bold">Dhammo</hi>ti ca saṅkhepato paccayo. So hi yasmā taṃ taṃ vidahati pavatteti ceva pāpeti ca, tasmā ‘‘dhammo’’ti vuccati. Pabhedato pana yo koci phalanibbattako hetu, ariyamaggo, bhāsitaṃ, kusalaṃ, akusalanti ime pañca dhammā ‘‘dhammo’’ti veditabbā, taṃ dhammaṃ paccavekkhantassa tasmiṃ dhamme pabhedagataṃ ñāṇaṃ <hi rend="bold">dhammapaṭisambhidā</hi>. Niruttippabhedassa sallakkhaṇavibhāvanavavatthānakaraṇasamatthaṃ niruttābhilāpe pabhedagataṃ ñāṇaṃ <hi rend="bold">niruttipaṭisambhidā</hi>ti. Idaṃ vuttaṃ hoti – atthe ca dhamme ca yā sabhāvanirutti, taṃ sabhāvaniruttiṃ saddaṃ ārammaṇaṃ katvā paccavekkhantassa tasmiṃ sabhāvaniruttābhilāpe pabhedagataṃ ñāṇaṃ niruttipaṭisambhidāti.</p>

<p rend="bodytext">Evamayaṃ niruttipaṭisambhidā saddārammaṇā nāma jātā, na paññattiārammaṇā. Kasmā? Yasmā saddaṃ sutvā ‘‘ayaṃ sabhāvaniruttī’’ti jānanti. Paṭisambhidāppatto hi ‘‘phasso’’ti vutte ‘‘ayaṃ sabhāvaniruttī’’ti jānāti, ‘‘phassā’’ti vā ‘‘phassa’’nti vā vutte pana ‘‘ayaṃ asabhāvaniruttī’’ti jānāti. Vedanādīsupi eseva nayo. Aññaṃ panesa nāmākhyātaupasaggabyañjanasaddaṃ jānāti na jānātīti? Yadaggena saddaṃ jānitvā ‘‘ayaṃ sabhāvanirutti, ayaṃ asabhāvaniruttī’’ti jānāti, tadaggena tampi jānissatīti. Taṃ pana ‘‘nayidaṃ paṭisambhidākicca’’nti paṭikkhipitvā idaṃ vatthu kathitaṃ –</p>

<p rend="bodytext"><hi rend="bold">Tissadattatthero</hi> kira bodhimaṇḍe suvaṇṇasalākaṃ gahetvā ‘‘aṭṭhārasasu bhāsāsu katarabhāsāya kathemī’’ti pavāresi. Taṃ pana tena attano uggahe ṭhatvā pavāritaṃ, na paṭisambhidāya ṭhitena. So hi mahāpaññatāya <pb ed="M" n="2.0349" /> taṃ taṃ bhāsaṃ kathāpetvā uggahetvā evaṃ pavāresi. ‘‘Bhāsaṃ nāma sattā uggaṇhantī’’ti vatvā panettha idaṃ kathitaṃ. Mātāpitaro hi daharakāle kumārake mañce vā pīṭhe vā nipajjāpetvā taṃ taṃ kathayamānā tāni tāni kiccāni karonti. Dārakā tesaṃ taṃ taṃ bhāsaṃ vavatthāpenti ‘‘iminā idaṃ vutta’’nti. Gacchante <pb ed="V" n="2.0319" /> gacchante kāle sabbampi bhāsaṃ jānanti. Mātā damiḷī, pitā andhako. Tesaṃ jāto dārako sace mātukathaṃ paṭhamaṃ suṇāti, damiḷabhāsaṃ bhāsissati. Sace pitukathaṃ paṭhamaṃ suṇāti, andhakabhāsaṃ bhāsissati. Ubhinnampi pana kathaṃ assuṇanto māgadhabhāsaṃ bhāsissati. Yopi agāmake mahāaraññe nibbatto, tattha añño kathento nāma natthi. Sopi attano dhammatāya vacanaṃ samuṭṭhāpento, māgadhabhāsameva bhāsissati. Niraye, tiracchānayoniyaṃ, pettivisaye, manussaloke, devaloketi sabbattha māgadhabhāsāva ussannā, sesā oṭṭakirātaandhakayonakadamiḷabhāsādikā aṭṭhārasa bhāsā parivattanti, kālantarena aññathā honti ca nassanti ca.</p>

<p rend="bodytext">Ayamevekā yathābhuccabrahmavohāraariyavohārasaṅkhātā māgadhabhāsā na parivattati. Sā hi katthaci kadāci parivattantīpi na sabbattha sabbadā sabbathāva parivattati, kappavināsepi tiṭṭhatiyeva. Sammāsambuddhopi hi tepiṭakaṃ buddhavacanaṃ tantiṃ āropento māgadhabhāsāya eva āropesi. Kasmā? Evañhi āharituṃ sukhaṃ hoti. Māgadhabhāsāya hi tantiṃ āruḷhassa buddhavacanassa paṭisambhidāppattānaṃ sotapathāgamanameva papañco. Tena saṅghaṭitamatteneva nayasatena nayasahassena attho upaṭṭhāti. Aññāya bhāsāya tantiṃ āruḷhakaṃ sodhetvā uggahetabbaṃ hoti, bahumpi uggahetvā pana puthujjanassa paṭisambhidāppatti nāma natthi, ariyasāvako nopaṭisambhidāppatto nāma natthi.</p>

<p rend="bodytext">Paṭibhānappabhedassa sallakkhaṇavibhāvanavavatthānakaraṇasamatthaṃ paṭibhāne pabhedagataṃ ñāṇaṃ <hi rend="bold">paṭibhānapaṭisambhidā</hi>. Atthadhammādivisayesu hi tīsu ñāṇesu ‘‘imāni ñāṇāni idamatthajotakānī’’ti (vibha. 725-731) evaṃ pavattañāṇassetaṃ <pb ed="M" n="2.0350" /> adhivacanaṃ. Imā pana catasso paṭisambhidā dvīsu ṭhānesu pabhedaṃ gacchanti, pañcahi kāraṇehi visadā hontīti veditabbā. Katamesu dvīsu? Sekkhabhūmiyañca asekkhabhūmiyañca, tattha sāriputtattherassa mahāmoggallānattherassa mahākassapattherassa mahākaccāyanattherassa mahākoṭṭhikattherassāti asītiyāpi mahātherānaṃ paṭisambhidā asekkhabhūmiyaṃ pabhedagatā. Ānandattherassa, cittassa gahapatino, dhammikassa upāsakassa, upālissa gahapatino, khujjuttarāya upāsikāyāti evamādīnaṃ paṭisambhidā sekkhabhūmiyaṃ pabhedagatāti imāsu dvīsu bhūmīsu pabhedaṃ gacchanti. Pabhedo nāma maggehi adhigatānaṃ paṭisambhidānaṃ pabhedagamanaṃ.</p>

<p rend="bodytext">Katamehi pañcahi kāraṇehi paṭisambhidā visadā hontīti? Adhigamena, pariyattiyā, savanena <pb ed="V" n="2.0320" />, paripucchāya, pubbayogena. Tattha <hi rend="bold">adhigamo</hi> nāma arahattaṃ. Tañhi pattassa paṭisambhidā visadā honti. <hi rend="bold">Savanaṃ</hi> nāma dhammassavanaṃ. Sakkaccaṃ suṇantassa hi paṭisambhidā visadā honti. <hi rend="bold">Paripucchā</hi> nāma aṭṭhakathā. Uggahitapāḷiyā atthaṃ kathentassa hi paṭisambhidā visadā honti. <hi rend="bold">Pubbayogo</hi> nāma pubbayogāvacaratā haraṇapaccāharaṇanayena parihaṭakammaṭṭhānatā. Pubbayogāvacarassa hi paṭisambhidā visadā honti.</p>

<p rend="bodytext">Etesu pana pariyatti, savanaṃ, paripucchāti imāni tīṇi pabhedasseva balavakāraṇāni, pubbayogo adhigamassa balavapaccayo. Pabhedassa hoti na hotīti? Hoti, na pana yathā adhigamassa balavapaccayo hoti, tathā pabhedassa. Pariyattisavanaparipucchā hi pubbe hontu vā mā vā, pubbayogena pana pubbe ceva etarahi ca saṅkhārasammasanaṃ vinā paṭisambhidādhigamo nāma natthi. Ime pana dvepi ekato hutvā paṭisambhidā upatthambhetvā visadā hontīti.</p>

<p rend="centre">Vibhattisuttavaṇṇanā niṭṭhitā.</p>

<p rend="title">3-4. Mahākoṭṭhikasuttādivaṇṇanā</p>

<p rend="bodytext" n="173-174"><hi rend="paranum">173-174</hi><hi rend="dot">.</hi> Tatiye <pb ed="M" n="2.0351" /><hi rend="bold">phassāyatanāna</hi>nti ettha ākaraṭṭho āyatanasaddoti āha <hi rend="bold">‘‘phassākarāna’’</hi>ntiādi. ‘‘Suvaṇṇāyatanaṃ, rajatāyatana’’ntiādīsu ākaropi ‘‘āyatana’’nti vutto, sañjātisamosaraṇādivasenapi āyatanaṭṭho labbhatiyeva. <hi rend="bold">Mā</hi>-iti paṭisedhe nipāto. Svāyaṃ channaṃ phassāyatanānaṃ asesaṃ virāganirodhā atthaññaṃ vacanaṃ kiñcīti sandhāyāhāti āha <hi rend="bold">‘‘mā bhaṇīti attho’’</hi>ti. <hi rend="bold">Pañcaphassāyatanāni niruddhānī</hi>ti cakkhādīnañca tattha abhāvaṃ sandhāya vadati. <hi rend="bold">Chaṭṭhassā</hi>ti manāyatanassa. Catutthe natthi vattabbaṃ.</p>

<p rend="centre">Mahākoṭṭhikasuttādivaṇṇanā niṭṭhitā.</p>

<p rend="title">5-6. Upavāṇasuttādivaṇṇanā</p>

<p rend="bodytext" n="175-176"><hi rend="paranum">175-176</hi><hi rend="dot">.</hi> Pañcame <hi rend="bold">vijjāyā</hi>ti dibbacakkhupubbenivāsānussatiāsavakkhayañāṇasaṅkhātāya tividhāya vijjāya, aṭṭhavidhāya vā. Aṭṭhavidhāpi hi vijjā vipassanāñāṇena manomayiddhiyā ca saha abhiññā pariggahetvā vuttā. <hi rend="bold">Pannarasadhammabhedena caraṇena samannāgato</hi>ti sīlasaṃvaro, indriyesu <pb ed="V" n="2.0321" /> guttadvāratā, bhojane mattaññutā, jāgariyānuyogo, saddhā, hirī, ottappaṃ, bāhusaccaṃ, vīriyaṃ, sati, paññā, cattāri rūpāvacarajjhānānīti evaṃ pannarasabhedena caraṇadhammena samannāgato. Imeyeva hi pannarasa dhammā yasmā etehi carati ariyasāvako gacchati amataṃ disaṃ, tasmā <hi rend="bold">‘‘caraṇa’’</hi>nti vuttā. Chaṭṭhe natthi vattabbaṃ.</p>

<p rend="centre">Upavāṇasuttādivaṇṇanā niṭṭhitā.</p>

<p rend="title">7. Rāhulasuttavaṇṇanā</p>

<p rend="bodytext" n="177"><hi rend="paranum">177</hi><hi rend="dot">.</hi> Sattame <hi rend="bold">pathavīdhāturevesā</hi>ti duvidhāpesā thaddhaṭṭhena, kakkhaḷaṭṭhena, pharusaṭṭhena ekalakkhaṇā pathavīdhātu evāti ajjhattikaṃ bāhirāya saddhiṃ yojetvā dasseti. Kasmā? Bāhirāya pathavīdhātuyā acetanābhāvo pākaṭo, na ajjhattikāya, tasmā bāhirāya saddhiṃ <pb ed="M" n="2.0352" /> ekasadisā acetanāyevāti gaṇhantassa sukhapariggāhā hoti, yathā kiṃ? Dantena goṇena saddhiṃ yojito adanto katipāhameva visukāyati vipphandati, atha na cirasseva damathaṃ upeti, evaṃ ajjhattikaṃ bāhirāya saddhiṃ ekasadisāti gaṇhantassa katipāhameva acetanabhāvena upaṭṭhāti, atha na cirenevassā acetanabhāvo pākaṭo hoti dhātumattatāya dassanato. <hi rend="bold">Netaṃ mama…pe… daṭṭhabba</hi>nti taṃ ubhayampi ‘‘na etaṃ mama, na esohamasmi, na eso me attā’’ti evaṃ yathābhūtaṃ sammappaññāya daṭṭhabbaṃ. <hi rend="bold">Yathābhūta</hi>nti yathāsabhāvaṃ. Tañhi aniccādisabhāvaṃ, tasmā aniccaṃ dukkhamanattāti evaṃ daṭṭhabbanti attho. Yasmā ‘‘netaṃ mama, nesohamasmi, na meso attā’’ti passanto neva katthaci attānaṃ passati, na taṃ parassa kiñcanabhāve upanetabbaṃ passati, na parassa attānaṃ attano kiñcanabhāve upanetabbaṃ passati, tasmā vuttaṃ <hi rend="bold">‘‘catukoṭikasuññatā nāma kathitā’’</hi>ti.</p>

<p rend="centre">Rāhulasuttavaṇṇanā niṭṭhitā.</p>

<p rend="title">8. Jambālīsuttavaṇṇanā</p>

<p rend="bodytext" n="178"><hi rend="paranum">178</hi><hi rend="dot">.</hi> Aṭṭhame <hi rend="bold">santa</hi>nti aṅgasantatāya ceva ārammaṇasantatāya ca kamanīyaṃ manoharaṃ. <hi rend="bold">Cetovimutti</hi>nti rūpārūpāvacaraṃ cittavimuttiṃ. Tenevāha <hi rend="bold">‘‘aṭṭhannaṃ samāpattīnaṃ aññataraṃ samāpatti’’</hi>nti. <hi rend="bold">Lepamakkhitenā</hi>ti lākhāmakkhitena. <hi rend="bold">Pāripanthike asodhetvā</hi>ti kāmacchandādipāripanthike <pb ed="V" n="2.0322" /> asodhetvā. Yo hi kāmādīnavapaccavekkhaṇādīhi kāmacchandaṃ na suṭṭhu vikkhambhetvā kāyappassaddhivasena duṭṭhullaṃ suppaṭippassaddhaṃ akatvā ārambhadhātumanasikārādivasena thinamiddhaṃ na suṭṭhu paṭivinodetvā samathanimittamanasikārādivasena uddhaccakukkuccaṃ na samūhataṃ katvā aññepi samādhiparipanthe dhamme na suṭṭhu sodhetvā jhānaṃ samāpajjati. So asodhitaṃ āsayaṃ paviṭṭhabhamaro viya asuddhaṃ uyyānaṃ paviṭṭharājā viya ca khippameva nikkhamati. Yo pana samādhiparipanthe dhamme suṭṭhu visodhetvā jhānaṃ samāpajjati, so suvisodhitaṃ āsayaṃ paviṭṭhabhamaro viya suparisuddhaṃ uyyānaṃ paviṭṭharājā viya ca sakalampi divasabhāgaṃ antosamāpattiyaṃyeva hoti.</p>

<p rend="bodytext"><hi rend="bold">Āyamukhānī</hi>ti <pb ed="M" n="2.0353" /> naditaḷākakandarapadarādito āgamanamaggā. Te ca kandarāyevāti āha <hi rend="bold">‘‘catasso pavisanakandarā’’</hi>ti. <hi rend="bold">Apāyamukhānī</hi>ti apagamanamaggā. Apenti apagacchanti etehīti hi apāyā, te eva mukhānīti <hi rend="bold">apāyamukhāni</hi>. Tāni ca udakanikkhamanacchiddānīti āha <hi rend="bold">‘‘apavāhanacchiddānī’’</hi>ti, apāyasaṅkhātāni udakanikkhamanacchiddānīti attho. Sesaṃ suviññeyyameva.</p>

<p rend="centre">Jambālīsuttavaṇṇanā niṭṭhitā.</p>

<p rend="title">9. Nibbānasuttavaṇṇanā</p>

<p rend="bodytext" n="179"><hi rend="paranum">179</hi><hi rend="dot">.</hi> Navame <hi rend="bold">abhidhamme vuttanayenā</hi>ti –</p>

<p rend="indent">‘‘Katamā hānabhāginī paññā? Paṭhamassa jhānassa lābhiṃ kāmasahagatā saññāmanasikārā samudācaranti hānabhāginī paññā, tadanudhammatā sati santiṭṭhati ṭhitibhāginī paññā. Avitakkasahagatā saññāmanasikārā samudācaranti visesabhāginī paññā. Nibbidāsahagatā saññāmanasikārā samudācaranti virāgūpasañhitā nibbedhabhāginī paññā’’ti (vibha. 799) –</p>

<p rend="unindented">Ādinā <hi rend="bold">vibhaṅge</hi> vuttanayena evamattho veditabbo.</p>

<p rend="bodytext">Tattha <hi rend="bold">paṭhamassa jhānassa lābhi</hi>nti yvāyaṃ appaguṇassa paṭhamassa jhānassa lābhī, taṃ. <hi rend="bold">Kāmasahagatā</hi><pb ed="V" n="2.0323" /><hi rend="bold">saññāmanasikārā samudācarantī</hi>ti tato vuṭṭhitaṃ ārammaṇavasena kāmasahagatā hutvā saññāmanasikārā samudācaranti tudanti codenti. Tassa kāmānupakkhandānaṃ saññāmanasikārānaṃ vasena sā paṭhamajjhānapaññā hāyati parihāyati, tasmā ‘‘hānabhāginī paññā’’ti vuttā. <hi rend="bold">Tadanudhammatā</hi>ti tadanurūpasabhāvā. <hi rend="bold">Sati santiṭṭhatī</hi>ti idaṃ micchāsatiṃ sandhāya vuttaṃ, na sammāsatiṃ. Yassa hi paṭhamajjhānānurūpasabhāvā paṭhamajjhānaṃ santato paṇītato disvā assādayamānā abhinandamānā nikanti uppajjati, tassa nikantivasena paṭhamajjhānapaññā neva hāyati na vaḍḍhati, ṭhitikoṭṭhāsikā hoti. Tena vuttaṃ <hi rend="bold">‘‘ṭhitibhāginī paññā’’</hi>ti. <hi rend="bold">Avitakkasahagatā</hi>ti avitakkaṃ dutiyajjhānaṃ <pb ed="M" n="2.0354" /> santato paṇītato manasikaroto ārammaṇavasena avitakkasahagatā saññāmanasikārā. <hi rend="bold">Samudācarantī</hi>ti paguṇato paṭhamajjhānato vuṭṭhitaṃ dutiyajjhānādhigamatthāya tudanti codenti, tassa upari dutiyajjhānānupakkhandānaṃ saññāmanasikārānaṃ vasena sā paṭhamajjhānapaññā visesabhūtassa dutiyajjhānassa uppattipadaṭṭhānatāya <hi rend="bold">‘‘visesabhāginī’’</hi>ti vuttā.</p>

<p rend="bodytext"><hi rend="bold">Nibbidāsahagatā</hi>ti taṃyeva paṭhamajjhānalābhiṃ jhānato vuṭṭhitaṃ nibbidāsaṅkhātena vipassanāñāṇena sahagatā. Vipassanāñāṇañhi jhānaṅgabhede vattante nibbindati ukkaṇṭhati, tasmā ‘‘nibbidā’’ti vuccati. <hi rend="bold">Samudācarantī</hi>ti nibbānasacchikiriyatthāya tudanti codenti. <hi rend="bold">Virāgūpasañhitā</hi>ti virāgasaṅkhātena nibbānena upasaṃhitā. Vipassanāñāṇañhi sakkā iminā maggena virāgaṃ nibbānaṃ sacchikātunti pavattito ‘‘virāgūpasaṃhita’’nti vuccati. Taṃsampayuttasaññāmanasikārāpi virāgūpasaṃhitā eva nāma. Tassa tesaṃ saññāmanasikārānaṃ vasena sā paṭhamajjhānapaññā ariyamaggappaṭivedhassa padaṭṭhānatāya <hi rend="bold">‘‘nibbedhabhāginī’’</hi>ti vuttāti.</p>

<p rend="centre">Nibbānasuttavaṇṇanā niṭṭhitā.</p>

<p rend="title">10. Mahāpadesasuttavaṇṇanā</p>

<p rend="bodytext" n="180"><hi rend="paranum">180</hi><hi rend="dot">.</hi> Dasame <hi rend="bold">mahāokāse</hi>ti mahante okāse mahantāni dhammassa patiṭṭhāpanaṭṭhānāni. Yesu patiṭṭhāpito dhammo nicchīyati asandehato. Kāni pana tāni? Āgamanavisiṭṭhāni suttotaraṇādīni. Dutiyavikappe apadisīyantīti apadesā, mahantā apadesā etesanti <hi rend="bold">mahāpadesā</hi>. ‘‘Sammukhā metaṃ, āvuso, bhagavato suta’’ntiādinā kenaci ābhatassa dhammoti vinicchayane kāraṇaṃ. Kiṃ pana tanti? Tassa yathābhatassa suttotaraṇādi eva. Yadi evaṃ kathaṃ <pb ed="V" n="2.0324" /> cattāroti? Yasmā dhammassa dve sampadāyo satthā sāvako ca. Tesu sāvakā saṅghagaṇapuggalavasena tividhā. Evamimamhā mayāyaṃ dhammo paṭiggahitoti apadisitabbānaṃ bhedena cattāro. Tenāha <pb ed="M" n="2.0355" /><hi rend="bold">‘‘sammukhā metaṃ, āvuso, bhagavato suta’’</hi>ntiādi. Tathā ca vuttaṃ <hi rend="bold">nettiyaṃ</hi> (netti. 4.18) ‘‘cattāro mahāpadesā buddhāpadeso, saṅghāpadeso, gaṇāpadeso, puggalāpadeso. Ime cattāro mahāpadesā’’ti. Buddho apadeso etassāti <hi rend="bold">buddhāpadeso</hi>. Esa nayo sesesupi. Tenāha <hi rend="bold">‘‘buddhādayo…pe… mahākāraṇānī’’</hi>ti.</p>

<p rend="bodytext"><hi rend="bold">Neva abhinanditabba</hi>nti na sampaṭicchitabbaṃ, ganthassa sampaṭicchanaṃ nāma savananti āha <hi rend="bold">‘‘na sotabba’’</hi>nti. <hi rend="bold">Padabyañjanānī</hi>ti padāni ca byañjanāni ca, atthapadāni byañjanapadāni cāti attho. Pajjati attho etehīti <hi rend="bold">padāni,</hi> akkharādīni byañjanapadāni. Pajjitabbato <hi rend="bold">padāni,</hi> saṅkāsanādīni atthapadāni. ‘‘Aṭṭhakathāyaṃ padasaṅkhātāni byañjanānīti byañjanapadāneva vuttānī’’ti keci. Atthaṃ byañjentīti <hi rend="bold">byañjanāni,</hi> byañjanapadāni. Tehi byañjitabbato <hi rend="bold">byañjanāni,</hi> atthapadānīti ubhayasaṅgahato. <hi rend="bold">Imasmiṃ ṭhāne</hi>ti tenābhatasuttassa imasmiṃ padese. <hi rend="bold">Pāḷi vuttā</hi>ti kevalo pāḷidhammo vutto. <hi rend="bold">Attho vutto</hi>ti pāḷiyā attho vutto niddiṭṭho. <hi rend="bold">Anusandhi kathito</hi>ti yathāraddhadesanāya uparidesanāya ca anusandhānaṃ kathitaṃ, sambandho kathito. <hi rend="bold">Pubbāparaṃ kathita</hi>nti pubbena paraṃ avirujjhanañceva visesaṭṭhānañca kathitaṃ pakāsitaṃ. Evaṃ pāḷidhammādīni sammadeva sallakkhetvā gahaṇaṃ sādhukaṃ uggahaṇanti āha <hi rend="bold">‘‘suṭṭhu gahetvā’’</hi>ti. <hi rend="bold">Sutte otāretabbānī</hi>ti ñāṇena sutte ogāhetvā tāretabbāni. Taṃ pana ogāhetvā taraṇaṃ tattha otaraṇaṃ anuppavesanaṃ hotīti vuttaṃ <hi rend="bold">‘‘otaritabbānī’’</hi>ti. Saṃsandetvā dassanaṃ sandassananti āha <hi rend="bold">‘‘vinaye saṃsandetabbānī’’</hi>ti.</p>

<p rend="bodytext">‘‘Kiṃ pana taṃ suttaṃ, ko vā vinayo’’ti vicāraṇāyaṃ ācariyānaṃ matibhedamukhena tamatthaṃ dassetuṃ <hi rend="bold">‘‘ettha cā’’</hi>tiādi vuttaṃ. <hi rend="bold">Vinayo</hi>ti vibhaṅgapāṭhamāha. So hi mātikāsaññitassa suttassa atthe sūcanato ‘‘sutta’’nti vattabbataṃ arahati. Vividhanayattā visiṭṭhanayattā ca <hi rend="bold">vinayo,</hi> khandhakapāṭho. <hi rend="bold">Eva</hi>nti evaṃ suttavinayesu pariggayhamānesu vinayapiṭakampi na pariyādiyati parivārapāḷiyā asaṅgahitattā. Suttantābhidhammapiṭakāni vā <hi rend="bold">suttaṃ</hi> atthasūcanādiatthasambhavato. <hi rend="bold">Evampī</hi>ti suttantābhidhammapiṭakāni suttaṃ, vinayapiṭakaṃ vinayoti evaṃ suttavinayavibhāge vuccamānepi. <hi rend="bold">Na tāva pariyādiyantī</hi>ti na tāva anavasesato pariggayhanti <pb ed="M" n="2.0356" />. Kasmāti ceti āha <hi rend="bold">‘‘asuttanāmakañhī’’</hi>tiādi. Yasmā suttanti imaṃ nāmaṃ anāropetvā saṅgītaṃ jātakādibuddhavacanaṃ atthi, tasmā vuttanayena tīṇi piṭakāni <pb ed="V" n="2.0325" /> na pariyādiyantīti. Suttanipātaudānaitivuttakāni dīghanikāyādayo viya suttanti nāmaṃ āropetvā asaṅgītānīti adhippāyenettha jātakādīhi saddhiṃ tānipi gahitāni. Buddhavaṃsacariyāpiṭakānaṃ panettha aggahaṇe kāraṇaṃ maggitabbaṃ, kiṃ vā etena magganena. Sabbopāyaṃ vaṇṇanānayo theravādadassanamukhena paṭikkhitto evāti.</p>

<p rend="bodytext"><hi rend="bold">Kiṃ atthī</hi>ti asuttanāmakaṃ buddhavacanaṃ natthiyevāti dasseti. <hi rend="bold">Taṃ sabbaṃ paṭikkhipitvā</hi>ti ‘‘suttanti vinayo’’tiādinā vuttasaṃvaṇṇanāyaṃ ‘‘nāyamattho idhādhippeto’’ti paṭisedhetvā. Vineti etena kileseti vinayo, kilesavinayanūpāyo, so eva kāraṇanti āha <hi rend="bold">‘‘vinayo pana kāraṇa’’</hi>nti.</p>

<p rend="bodytext"><hi rend="bold">Dhamme</hi>ti pariyattidhamme. <hi rend="bold">Sarāgāyā</hi>ti sarāgabhāvāya kāmarāgabhavarāgaparibrūhanāya. <hi rend="bold">Saṃyogāyā</hi>ti bhavasaṃyojanāya. <hi rend="bold">Saupādānāyā</hi>ti caturūpādānūpasaṃhitatāya. <hi rend="bold">Mahicchatāyā</hi>ti mahicchabhāvāya. <hi rend="bold">Asantuṭṭhiyā</hi>ti asantuṭṭhabhāvāya. <hi rend="bold">Kosajjāyā</hi>ti kusītabhāvāya. <hi rend="bold">Saṅgaṇikāyā</hi>ti kilesasaṅgaṇikavihārāya. <hi rend="bold">Ācayāyā</hi>ti tividhavaṭṭācayāya. <hi rend="bold">Virāgāyā</hi>ti sakalavaṭṭato virajjanatthāya. <hi rend="bold">Visaṃyogāyā</hi>ti kāmarāgādīhi visaṃyujjanatthāya. <hi rend="bold">Anupādānāyā</hi>ti sabbassapi kammabhavassa aggahaṇāya. <hi rend="bold">Appicchatāyā</hi>ti paccayappicchatādivasena sabbaso icchāya apagamāya. <hi rend="bold">Santuṭṭhiyā</hi>ti dvādasavidhasantuṭṭhabhāvāya. <hi rend="bold">Vīriyārambhāyā</hi>ti kāyikassa ceva cetasikassa ca vīriyassa paggaṇhanatthāya. <hi rend="bold">Vivekāyā</hi>ti pavivittabhāvāya kāmavivekāditadaṅgavivekādivivekasiddhiyā. <hi rend="bold">Apacayāyā</hi>ti sabbassapi vaṭṭassa apacayanāya, nibbānāyāti attho. Evaṃ yo pariyattidhammo uggahaṇadhāraṇaparipucchāmanasikāravasena yoniso paṭipajjantassa sarāgādibhāvaparivajjanassa kāraṇaṃ hutvā virāgādibhāvāya saṃvattati, ekaṃsato <hi rend="bold">eso dhammo, eso vinayo</hi> sammadeva apāyādīsu apatanavasena dhāraṇato kilesānaṃ vinayanato ca. Satthu sammāsambuddhassa ovādānurūpappavattibhāvato <hi rend="bold">etaṃ satthusāsana</hi>nti ca jāneyyāsīti attho.</p>

<p rend="bodytext">Catusaccatthasūcanaṃ <pb ed="M" n="2.0357" /> suttanti āha <hi rend="bold">‘‘sutteti tepiṭake buddhavacane’’</hi>ti. Tepiṭakañhi buddhavacanaṃ saccavinimuttaṃ natthi. Rāgādivinayakāraṇaṃ yathā tena suttapadena pakāsitanti āha <hi rend="bold">‘‘vinayeti etasmiṃ rāgādivinayakāraṇe’’</hi>ti. Sutte otaraṇañcettha tepiṭakabuddhavacanapariyāpannatāvaseneva veditabbaṃ, na aññathāti āha <hi rend="bold">‘‘suttappaṭipāṭiyā katthaci anāgantvā’’</hi>ti. <hi rend="bold">Challiṃ uṭṭhapetvā</hi>ti arogassa mahato rukkhassa tiṭṭhato upakkamena challikāya sakalikāya papaṭikāya vā uṭṭhāpanaṃ viya arogassa sāsanadhammassa tiṭṭhato byañjanamattena tappariyāpannaṃ <pb ed="V" n="2.0326" /> viya hutvā challisadisaṃ pubbāparaviruddhatādidosaṃ uṭṭhapetvā paridīpetvā. Tādisāni pana ekaṃsato guḷhavessantarādipariyāpannāni hontīti āha <hi rend="bold">‘‘guḷhavessantara…pe… paññāyantīti attho’’</hi>ti. <hi rend="bold">Rāgādivinaye</hi>ti rāgādivinayanatthena atadākāratāya <hi rend="bold">apaññāyamānāni chaḍḍetabbāni</hi> cajitabbāni na gahetabbāni. <hi rend="bold">Sabbatthā</hi>ti sabbavāresu.</p>

<p rend="centre">Mahāpadesasuttavaṇṇanā niṭṭhitā.</p>

<p rend="centre">Sañcetaniyavaggavaṇṇanā niṭṭhitā.</p>

<p rend="chapter">(19) 4. Brāhmaṇavaggo</p>

<p rend="title">1-3. Yodhājīvasuttādivaṇṇanā</p>

<p rend="bodytext" n="181-183"><hi rend="paranum">181-183</hi><hi rend="dot">.</hi> Catutthassa paṭhamādīni uttānatthāneva.</p>

<p rend="title">4. Abhayasuttavaṇṇanā</p>

<p rend="bodytext" n="184"><hi rend="paranum">184</hi><hi rend="dot">.</hi> Catutthe <hi rend="bold">socatī</hi>ti citte uppannabalavasokena socati, cittasantāpena anto nijjhāyatīti attho. <hi rend="bold">Kilamatī</hi>ti tasseva sokassa vasena kāye ca uppannadukkhena kilamati. <hi rend="bold">Paridevatī</hi>ti sokuddehakavasena taṃ taṃ vippalapanto vācāya paridevati. <hi rend="bold">Urattāḷi</hi>nti urattāḷaṃ, uraṃ tāḷetvāti attho. Tenāha <hi rend="bold">‘‘uraṃ tāḷetvā’’</hi>ti. <hi rend="bold">Kaṅkhāvicikicchā</hi>ti ettha ‘‘ekamevidaṃ pañcamaṃ nīvaraṇaṃ. Kiṃ nu kho ida’’nti <pb ed="M" n="2.0358" /> ārammaṇaṃ kaṅkhanato <hi rend="bold">kaṅkhā,</hi> ‘‘idameva vara’’nti nicchetuṃ asamatthabhāvato <hi rend="bold">‘‘vicikicchā’’</hi>ti vuccati – ‘‘dhammasabhāvaṃ vicinanto kicchati, vigatā cikicchā’’ti vā katvā.</p>

<p rend="centre">Abhayasuttavaṇṇanā niṭṭhitā.</p>

<p rend="title">5. Brāhmaṇasaccasuttavaṇṇanā</p>

<p rend="bodytext" n="185"><hi rend="paranum">185</hi><hi rend="dot">.</hi> Pañcame <pb ed="V" n="2.0327" /><hi rend="bold">etthā</hi>ti etasmiṃ suññatānupassanādhikāre. <hi rend="bold">Kvacī</hi>ti katthaci ṭhāne, kāle, dhamme vā. Atha vā <hi rend="bold">kvacī</hi>ti ajjhattaṃ bahiddhā vā. <hi rend="bold">Attano attāna</hi>nti sakattānaṃ ‘‘ayaṃ kho, bho brahmā, mahābrahmā…pe… vasī pitā bhūtabhabyāna’’ntiādinā (dī. ni. 1.42) parehi parikappitaṃ attānañca kassaci kiñcanabhūtaṃ na passatīti dassento <hi rend="bold">‘‘kassacī’’</hi>tiādimāha. Tattha <hi rend="bold">parassā</hi>ti parajāti paro purisoti vā evaṃ gahitassa. <hi rend="bold">Na ca mama kvacanī</hi>ti ettha <hi rend="bold">mama</hi>-saddo aṭṭhānappayuttoti āha <hi rend="bold">‘‘mama-saddaṃ tāva ṭhapetvā’’</hi>ti. <hi rend="bold">Parassa cā</hi>ti attano aññassa. Paro puriso nāma atthi mamatthāya ṭhito. Tassa vasena mayhaṃ sabbaṃ ijjhatīti ekaccadiṭṭhigatikaparikappitavasena paraṃ attānaṃ tañca attano kiñcanabhūtaṃ na passatīti dassento <hi rend="bold">‘‘na ca kvacanī’’</hi>tiādimāha. Ettha ca <hi rend="bold">nāhaṃ kvacanī</hi>ti sakaattano sabbhāvaṃ na passati. <hi rend="bold">Na kassaci kiñcanatasmi</hi>nti sakaattano eva kassaci attaniyataṃ na passati. <hi rend="bold">Na ca mamā</hi>ti etaṃ dvayaṃ yathārahaṃ sambandhitabbaṃ, atthi-padaṃ paccekaṃ. <hi rend="bold">Na ca kvacani parassa attā atthī</hi>ti parassa attano abhāvaṃ passati. <hi rend="bold">Tassa parassa attano mama kiñcanatā natthī</hi>ti parassa attano anattaniyataṃ passati. Evaṃ ajjhattaṃ bahiddhā khandhānaṃ attattaniyasuññatā-suddhasaṅkhārapuñjatā-catukoṭikasuññatāpariggaṇhanena niṭṭhā hoti. Sesamettha suviññeyyameva.</p>

<p rend="centre">Brāhmaṇasaccasuttavaṇṇanā niṭṭhitā.</p>

<p rend="title">6. Ummaggasuttavaṇṇanā</p>

<p rend="bodytext" n="186"><hi rend="paranum">186</hi><hi rend="dot">.</hi> Chaṭṭhe <pb ed="M" n="2.0359" /><hi rend="bold">ākaḍḍhīyatī</hi>ti cittavasiko loko tattha tattha upakaḍḍhīyati. <hi rend="bold">Tesaṃyevettha gahaṇaṃ veditabba</hi>nti ye apariññātavatthukā cittassa vasaṃ gacchanti, tesaṃyeva gahaṇaṃ. Na hi pariññātakkhandhā pahīnakilesā cittassa vasaṃ gacchanti, cittaṃ pana attano vase vattenti. <hi rend="bold">Saha sīlenā</hi>ti cārittavārittasīlena saddhiṃ. <hi rend="bold">Pubbabhāgapaṭipada</hi>nti dhutaṅgamādiṃ katvā yāva gotrabhuñāṇaṃ, tāva pavattetabbaṃ samathavipassanāsaṅkhātaṃ sammāpaṭipadaṃ. Sesaṃ suviññeyyameva.</p>

<p rend="centre">Ummaggasuttavaṇṇanā niṭṭhitā.</p>

<p rend="title">7. Vassakārasuttavaṇṇanā</p>

<p rend="bodytext" n="187"><hi rend="paranum">187</hi><hi rend="dot">.</hi> Sattame <pb ed="V" n="2.0328" /><hi rend="bold">vassakāro brāhmaṇo magadhamahāmatto</hi>ti ettha <hi rend="bold">vassakāro</hi>ti tassa brāhmaṇassa nāmaṃ. Mahatiyā issariyamattāya samannāgato mahāmatto. <hi rend="bold">Issariyamattāyā</hi>ti ca issariyappamāṇenāti attho, issariyena ceva vittūpakaraṇena cāti evaṃ vā ettha attho daṭṭhabbo, upabhogūpakaraṇānipi hi loke ‘‘mattā’’ti vuccanti. Magadharañño, magadharaṭṭhe vā mahāmattoti <hi rend="bold">magadhamahāmatto</hi>. Tudisaññito gāmo nivāso etassāti <hi rend="bold">todeyyo</hi>. Tenevāha <hi rend="bold">‘‘tudigāmavāsikassā’’</hi>ti. Tudigāmavāsitā cassa tattha adhipatibhāvenāti daṭṭhabbā. So hi taṃ gāmaṃ soṇadaṇḍo viya, campaṃ kūṭadanto viya, khāṇumataṃ adhipatibhāvena ajjhāvasati. <hi rend="bold">Mahaddhano hoti</hi> pañcacattālīsakoṭivibhavo. <hi rend="bold">Parisatī</hi>ti parisāyaṃ, janasamūheti attho. Tenāha <hi rend="bold">‘‘sannipatitāya parisāyā’’</hi>ti. <hi rend="bold">Abhippasanno</hi>ti ettha abhikkamanattho <hi rend="bold">abhi</hi>-saddoti āha <hi rend="bold">‘‘atikkamma pasanno’’</hi>ti, pasādanīyaṃ ṭhānaṃ atikkamitvā appasādanīyaṭṭhāne pasannoti adhippāyo. Taṃ taṃ kiccaṃ atthaṃ passatīti atthadasā, alaṃ samatthā paṭibalā atthadasā alamatthadasā, alamatthadase atisayantīti <hi rend="bold">alamatthadasatarā</hi>. Tenāha <hi rend="bold">‘‘atthe passituṃ samatthā’’</hi>tiādi. <hi rend="bold">Neva sappurisaṃ na asappurisaṃ jānāti</hi> sappurisadhammānaṃ asappurisadhammānañca <pb ed="M" n="2.0360" /> yāthāvato ajānanato. Sesamettha uttānameva.</p>

<p rend="centre">Vassakārasuttavaṇṇanā niṭṭhitā.</p>

<p rend="title">8. Upakasuttavaṇṇanā</p>

<p rend="bodytext" n="188"><hi rend="paranum">188</hi><hi rend="dot">.</hi> Aṭṭhame nibbattivasena nirayaṃ arahati, nirayasaṃvattaniyena vā kammunā niraye niyuttoti <hi rend="bold">nerayiko</hi>. Avīcimhi uppajjitvā tattha āyukappasaññitaṃ antarakappaṃ tiṭṭhatīti <hi rend="bold">kappaṭṭho</hi>. Nirayūpapattiṃ pariharaṇavasena tikicchituṃ asakkuṇeyyoti <hi rend="bold">atekiccho. Apariyādinnāvā</hi>ti aparikkhīṇāyeva. Sace hi eko bhikkhu kāyānupassanaṃ pucchati, añño vedanānupassanaṃ…pe… cittānupassanaṃ. ‘‘Iminā puṭṭhe ahaṃ pucchāmī’’ti eko ekaṃ na oloketi, evaṃ santepi tesaṃ vāro paññāyati eva, buddhānaṃ pana vāro na paññāyati. Vidatthicaturaṅgulaṃ chāyaṃ atikkamanato puretaraṃyeva bhagavā cuddasavidhena kāyānupassanaṃ, navavidhena vedanānupassanaṃ, soḷasavidhena cittānupassanaṃ, pañcavidhena dhammānupassanaṃ katheti. Tiṭṭhantu vā evaṃ cattāro. Sace hi aññe cattāro sammappadhānesu, aññe iddhipādesu, aññe pañcindriyesu <pb ed="V" n="2.0329" />, aññe pañcabalesu, aññe sattabojjhaṅgesu, aññe aṭṭhamaggaṅgesu pañhe puccheyyuṃ, tampi bhagavā katheyya. Tiṭṭhantu vā ete aṭṭha. Sace aññe sattatiṃsa janā bodhipakkhiyesu pañhe puccheyyuṃ, tampi bhagavā tāvadeva katheyya. Kasmā? Yāvatā hi lokiyamahājane ekaṃ padaṃ kathente tāva ānandatthero aṭṭha padāni katheti. Ānandatthere pana ekaṃ padaṃ kathenteyeva bhagavā soḷasa padāni katheti. Kasmā? Bhagavato hi jivhā mudu, dantāvaraṇaṃ suphusitaṃ, vacanaṃ agaḷitaṃ, bhavaṅgaparivāso lahuko. Tena vuttaṃ – <hi rend="bold">‘‘apariyādinnāvassa tathāgatassa dhammadesanā, apariyādinnaṃ dhammapadabyañjana’’</hi>nti.</p>

<p rend="bodytext">Tattha <hi rend="bold">dhammadesanā</hi>ti tantiṭṭhapanā. <hi rend="bold">Dhammapadabyañjana</hi>nti ettha <hi rend="bold">dhammo</hi>ti pāḷi. Pajjati attho etenāti <hi rend="bold">padaṃ</hi>. Vākyañca padeneva saṅgahitaṃ. Atthaṃ byañjetīti <hi rend="bold">byañjanaṃ,</hi> akkharaṃ. Tañhi padavākyaṃ paricchijjamānaṃ taṃ taṃ atthaṃ byañjeti pakāseti. Etena aparāparehi padabyañjanehi sucirampi kālaṃ kathentassa <pb ed="M" n="2.0361" /> tathāgatassa na kadāci tesaṃ pariyādānaṃ atthīti dasseti. <hi rend="bold">Guṇadhaṃsī</hi>ti guṇadhaṃsanasīlo. <hi rend="bold">Pagabbo</hi>ti vācāpāgabbiyena samannāgato.</p>

<p rend="centre">Upakasuttavaṇṇanā niṭṭhitā.</p>

<p rend="title">9. Sacchikaraṇīyasuttavaṇṇanā</p>

<p rend="bodytext" n="189"><hi rend="paranum">189</hi><hi rend="dot">.</hi> Navame <hi rend="bold">nāmakāyenā</hi>ti sahajātanāmakāyena. Sesamettha uttānameva.</p>

<p rend="centre">Sacchikaraṇīyasuttavaṇṇanā niṭṭhitā.</p>

<p rend="title">10. Uposathasuttavaṇṇanā</p>

<p rend="bodytext" n="190"><hi rend="paranum">190</hi><hi rend="dot">.</hi> Dasame <hi rend="bold">tuṇhībhūtaṃ tuṇhībhūta</hi>nti āmeḍitavacanaṃ byāpanicchāvasena vuttanti āha <hi rend="bold">‘‘yato yato anuviloketī’’</hi>ti. <hi rend="bold">Anuviloketvā</hi>ti ettha <hi rend="bold">anu</hi>-saddopi byāpanicchāvacanamevāti anu anu viloketvāti attho, pañcapasādappaṭimaṇḍitāni akkhīni ummīletvā tato tato viloketvāti vuttaṃ hoti. <hi rend="bold">Ala</hi>nti yuttaṃ, opāyikanti attho ‘‘alameva nibbinditu’’ntiādīsu (dī. ni. 2.272; saṃ. ni. 2.124-126) viya. Puṭabandhanena pariharitvā asitabbaṃ <pb ed="V" n="2.0330" /><hi rend="bold">puṭosaṃ</hi> sambalaṃ a-kārassa o-kāraṃ katvā. Tenāha <hi rend="bold">‘‘pātheyya’’</hi>nti. Sesamettha suviññeyyameva.</p>

<p rend="centre">Uposathasuttavaṇṇanā niṭṭhitā.</p>

<p rend="centre">Brāhmaṇavaggavaṇṇanā niṭṭhitā.</p>

<p rend="chapter">(20) 5. Mahāvaggo</p>

<p rend="title">1. Sotānugatasuttavaṇṇanā</p>

<p rend="bodytext" n="191"><hi rend="paranum">191</hi><hi rend="dot">.</hi> Pañcamassa paṭhame <hi rend="bold">sotānugatāna</hi>nti pasādasotaṃ anugantvā gatānaṃ, paguṇānaṃ vācuggatānanti attho. Evaṃbhūtā ca pasādasotaṃ odahitvā <pb ed="M" n="2.0362" /> ñāṇasotena suṭṭhu vavatthapitā nāma hontīti āha <hi rend="bold">‘‘pasādasota’’</hi>ntiādi. Ekaccassa hi uggahitapubbavacanaṃ taṃ taṃ paguṇaṃ niccharitaṃ suṭṭhu vavatthapitaṃ na hoti. ‘‘Asukaṃ suttaṃ vā jātakaṃ vā kathehī’’ti vutte ‘‘sajjhāyitvā saṃsanditvā samanuggāhitvā jānissāmī’’ti vadanti. Ekaccassa taṃ taṃ paguṇaṃ bhavaṅgasotasadisaṃ hoti ‘‘asukaṃ suttaṃ vā jātakaṃ vā kathehī’’ti vutte uddharitvā tameva katheti. Taṃ sandhāyetaṃ vuttaṃ <hi rend="bold">‘‘ñāṇasotena vavatthapitāna’’</hi>nti. Itthiliṅgādīni tīṇi <hi rend="bold">liṅgāni</hi>. Nāmādīni cattāri <hi rend="bold">padāni</hi>. Paṭhamādayo satta <hi rend="bold">vibhattiyo</hi>.</p>

<p rend="bodytext"><hi rend="bold">Vaḷañjetī</hi>ti pāḷiṃ anusandhiṃ pubbāparavasena vācuggataṃ karonto dhāreti. <hi rend="bold">Vacasā paricitā</hi>ti suttadasakavaggadasakapaṇṇāsadasakavasena vācāya sajjhāyitā, ‘‘dasasuttāni gatāni, dasavaggāni gatānī’’tiādinā sallakkhetvā vācāya sajjhāyitāti attho. Vaggādivasena hi idha vacasā paricayo adhippeto, na pana suttekadesassa suttamattassa vacasā paricayo. Manasā anu anu pekkhitā bhāgaso nijjhāyitā viditā <hi rend="bold">manusānupekkhitā</hi>. Yassa vācāya sajjhāyitaṃ buddhavacanaṃ manasā cintentassa tattha tattha pākaṭaṃ hoti, mahādīpaṃ jāletvā ṭhitassa rūpagataṃ viya vibhūtaṃ hutvā paññāyati. Taṃ sandhāyetaṃ vuttaṃ. <hi rend="bold">Suppaṭividdhā</hi>ti nijjaṭaṃ niggumbaṃ katvā suṭṭhu yāthāvato paṭividdhā. Sesamettha suviññeyyameva.</p>

<p rend="centre">Sotānugatasuttavaṇṇanā niṭṭhitā.</p>

<p rend="title">2. Ṭhānasuttavaṇṇanā</p>

<p rend="bodytext" n="192"><hi rend="paranum">192</hi><hi rend="dot">.</hi> Dutiye <pb ed="V" n="2.0331" /><hi rend="bold">saṃvāsenā</hi>ti sahavāsena. <hi rend="bold">Sīlaṃ veditabba</hi>nti ‘‘ayaṃ susīlo vā dussīlo vā’’ti saha vasantena upasaṅkamantena jānitabbo. <hi rend="bold">Tañca kho dīghena addhunā, na ittara</hi>nti tañca sīlaṃ dīghena kālena veditabbaṃ, na ittarena. Dvīhatīhañhi saṃyatākāro ca saṃvutindriyākāro ca na sakkā dassetuṃ. <hi rend="bold">Manasi karotā</hi>ti tampi ‘‘sīlamassa pariggahessāmī’’ti manasikarontena paccavekkhanteneva sakkā jānituṃ, na itarena. <hi rend="bold">Paññavatā</hi>ti tampi sappaññeneva paṇḍitena. Bālo hi manasikarontopi jānituṃ na sakkoti.</p>

<p rend="bodytext"><hi rend="bold">Saṃvohārenā</hi>ti <pb ed="M" n="2.0363" /> aparāparaṃ kathanena.</p>

<p rend="gatha1">‘‘Yo hi koci manussesu, vohāraṃ upajīvati;</p>

<p rend="gathalast">Evaṃ vāseṭṭha jānāhi, vāṇijo so na brāhmaṇo’’ti. (ma. ni. 2.457; su. ni. 619) –</p>

<p rend="unindented">Ettha hi byavahāro nāma. ‘‘Cattāro ariyavohārā, cattāro anariyavohārā’’ti (dī. ni. 3.313) ettha cetanā. ‘‘Saṅkhā samaññā paññatti vohāro’’ti (dha. sa. 1313-1315; mahāni. 73) ettha paññatti. ‘‘Vohāramattena so vohareyyā’’ti (saṃ. ni. 1.25) ettha kathāvohāro. Idhāpi esova adhippeto. Ekaccassa hi sammukhākathā parammukhākathāya na sameti parammukhākathā sammukhākathāya. Tathā purimakathā pacchimakathāya, pacchimakathā ca purimakathāya. So kathaneneva sakkā jānituṃ ‘‘asuci eso puggalo’’ti. Sucisīlassa pana purimaṃ pacchimena, pacchimañca purimena sameti. Sammukhākathitaṃ parammukhākathitena sameti, parammukhākathitañca sammukhākathitena, tasmā kathanena sakkā sucibhāvo jānitunti pakāsento evamāha.</p>

<p rend="bodytext"><hi rend="bold">Thāmo</hi>ti ñāṇathāmo. Yassa hi ñāṇathāmo natthi, so uppannesu upaddavesu gahetabbaṃ gahaṇaṃ kattabbaṃ kiccaṃ apassanto advārakagharaṃ paviṭṭho viya carati. Tenāha <hi rend="bold">‘‘āpadāsu, bhikkhave, thāmo veditabbo’’</hi>ti.</p>

<p rend="bodytext"><hi rend="bold">Sākacchāyā</hi>ti saṃkathāya. Duppaññassa hi kathā udake geṇḍu viya uppilavati. Paññavato <pb ed="V" n="2.0332" /> kathentassa paṭibhānaṃ anantaṃ hoti. Udakavipphanditeneva hi maccho khuddako vā mahanto vāti ñāyati.</p>

<p rend="bodytext"><hi rend="bold">Ñātivināso</hi>ti corarogabhayādīhi ñātīnaṃ vināso. Bhogānaṃ byasanaṃ <hi rend="bold">bhogabyasanaṃ,</hi> rājacorādivasena bhogavināsoti attho. Tenāha <hi rend="bold">‘‘dutiyapadepi eseva nayo’’</hi>ti. <hi rend="bold">Pañhummaggo</hi>ti pañhagavesanaṃ, ñātuṃ icchitassa atthassa vīmaṃsananti attho. <hi rend="bold">Atappaka</hi>nti atittikaraṭṭhena atappakaṃ sādurasabhojanaṃ viya. <hi rend="bold">Saṇha</hi>nti sukhumasabhāvaṃ.</p>

<p rend="centre">Ṭhānasuttavaṇṇanā niṭṭhitā.</p>

<p rend="title">3. Bhaddiyasuttavaṇṇanā</p>

<p rend="bodytext" n="193"><hi rend="paranum">193</hi><hi rend="dot">.</hi> Tatiye <pb ed="M" n="2.0364" /> karaṇassa uttaraṃ kiriyaṃ karaṇuttariyaṃ, taṃ lakkhaṇaṃ etassāti <hi rend="bold">karaṇuttariyalakkhaṇo</hi>. Sesaṃ suviññeyyameva.</p>

<p rend="centre">Bhaddiyasuttavaṇṇanā niṭṭhitā.</p>

<p rend="title">4. Sāmugiyasuttavaṇṇanā</p>

<p rend="bodytext" n="194"><hi rend="paranum">194</hi><hi rend="dot">.</hi> Catutthe puggalassa pārisuddhiyā padhānabhūtāni vā aṅgāni <hi rend="bold">pārisuddhipadhāniyaṅgāni</hi>. Sesamettha suviññeyyameva.</p>

<p rend="centre">Sāmugiyasuttavaṇṇanā niṭṭhitā.</p>

<p rend="title">5. Vappasuttavaṇṇanā</p>

<p rend="bodytext" n="195"><hi rend="paranum">195</hi><hi rend="dot">.</hi> Pañcame <hi rend="bold">pihitattā</hi>ti akusalassa pavesanadvāraṃ pidahitvā ṭhitattā. Kāyena saṃvaritabbañhi apihitena dvārena pavattanakaṃ pāpadhammaṃ saṃvaritvā ṭhito <hi rend="bold">kāyena saṃvuto nāma. Khayavirāgenā</hi>ti accantakhayasaṅkhātena virajjanena, anuppādanirodhenāti attho. Kiṃ vijjā pubbe uppannāti? Ubhayametaṃ na vattabbaṃ. Pahānābhisamayabhāvanābhisamayānaṃ abhinnakālattā padīpujjalanena <pb ed="V" n="2.0333" /> andhakāraṃ viya vijjuppādena avijjā niruddhāva hoti, vattabbaṃ vā hetuphalattamupacāravasena. Yathā hi padīpujjalanahetuko andhakāravigamo, evaṃ vijjuppādahetuko avijjānirodho. Hetuphaladhammā ca samānakālāpi pubbāparakālā viya voharīyanti yathā ‘‘cakkhuñca paṭicca rūpe ca uppajjati cakkhuviññāṇa’’nti (ma. ni. 1.400; 3.421, 425, 426; saṃ. ni. 2.43-44; 2.4.60; kathā. 465, 467) paccayādānuppajjanakiriyā. Cittassa kāyassa ca vihananato <hi rend="bold">vighāto,</hi> dukkhaṃ. Paridahanato <hi rend="bold">pariḷāho</hi>.</p>

<p rend="bodytext"><hi rend="bold">Niccavihārā</hi>ti sabbadā pavattanakavihārā. Ṭhapetvā hi samāpattivelaṃ bhavaṅgavelañca khīṇāsavā iminā chaḷaṅgupekkhāvihārena sabbakālaṃ viharanti. <hi rend="bold">Cakkhunā rūpaṃ disvā</hi>ti cakkhuviññāṇena rūpaṃ disvā. Cakkhunā rūpaṃ disvāti <pb ed="M" n="2.0365" /> hi nissayavohārena vuttaṃ. Sasambhārakathā hesā yathā ‘‘dhanunā vijjhatī’’ti, tasmā nissayasīsena nissitassa gahaṇaṃ daṭṭhabbaṃ. <hi rend="bold">Rāgavasena na somanassajāto hotī</hi>ti gehasitapemavasenapi javanakkhaṇe somanassajāto na hoti maggena samucchinnattā, <hi rend="bold">na domanassajāto</hi> pasādaññathattavasenapi. <hi rend="bold">Upekkhako majjhatto hutvā viharatī</hi>ti asamapekkhanena mohaṃ anuppādento ñāṇupekkhāvaseneva upekkhako viharati majjhatto. Khīṇāsavo hi iṭṭhepi aniṭṭhepi majjhattepi ārammaṇe yo asamapekkhanena samasamā ayonisogahaṇe akhīṇāsavānaṃ moho uppajjati, taṃ anuppādento maggeneva tassa samugghātitattā ñāṇupekkhāvaseneva upekkhako viharati, ayañcassa paṭipatti sativepullapattiyā paññāvepullapattiyā cāti vuttaṃ <hi rend="bold">‘‘satisampajaññapariggahitāyā’’</hi>ti.</p>

<p rend="bodytext">Ettha ca ‘‘chasu dvāresu upekkhako viharatī’’ti iminā chaḷaṅgupekkhā kathitā. ‘‘Sampajāno’’ti vacanato pana cattāri ñāṇasampayuttacittāni labbhanti tehi vinā sampajānatāya asambhavato. ‘‘Satatavihārā’’ti vacanato aṭṭhapi mahākiriyacittāni labbhanti ñāṇuppattipaccayarahitakālepi pavattijotanato. ‘‘Arajjanto adussanto’’ti vacanato hasituppādavoṭṭhabbanehi saddhiṃ dasa cittāni labbhanti. Arajjanādussanavasena pavatti hi tesampi sādhāraṇāti. Nanu cettha ‘‘upekkhako viharatī’’ti chaḷaṅgupekkhāvasena imesaṃ satatavihārānaṃ āgatattā somanassaṃ kathaṃ labbhatīti? Āsevanatoti. Kiñcāpi hi khīṇāsavo iṭṭhāniṭṭhepi ārammaṇe majjhatte viya bahulaṃ upekkhako viharati attano parisuddhappakatibhāvāvijahanato, kadāci pana tathā cetobhisaṅkhārabhāve yaṃ taṃ sabhāvato iṭṭhaṃ ārammaṇaṃ <pb ed="V" n="2.0334" />, tassa yāthāvato sabhāvaggahaṇavasenapi arahato cittaṃ somanassasahagataṃ hutvā pavattateva, tañca kho pubbāsevanavasena.</p>

<p rend="bodytext"><hi rend="bold">Kāyo</hi>ti (saṃ. ni. ṭī. 2.2.51) pañcadvārakāyo, so anto avasānaṃ etissāti kāyantikā, taṃ <hi rend="bold">kāyantikaṃ</hi>. Tenāha – <hi rend="bold">‘‘yāva pañcadvārakāyo pavattati, tāva pavatta’’</hi>nti. <hi rend="bold">Jīvitantika</hi>nti etthāpi eseva nayo. <hi rend="bold">Pacchā uppajjitvā</hi>ti etasmiṃ attabhāve manodvārikavedanāto pacchā uppajjitvā tato paṭhamaṃ <pb ed="M" n="2.0366" /> nirujjhati, tato eva atthasiddhamatthaṃ sarūpeneva dassetuṃ <hi rend="bold">‘‘manodvārikavedanā paṭhamaṃ uppajjitvā pacchā nirujjhatī’’</hi>ti vuttaṃ. Idāni tameva saṅkhepena vuttaṃ vivarituṃ <hi rend="bold">‘‘sā hī’’</hi>tiādimāha. Yāva tettiṃsavassāni paṭhamavayo. <hi rend="bold">Paññāsavassakāle</hi>ti paṭhamavayato yāva paññāsavassakālā, tāva. <hi rend="bold">Ṭhitā hotī</hi>ti vaḍḍhihāniyo anupagantvā samarūpeneva ṭhitā hoti. <hi rend="bold">Mandā</hi>ti mudukā atikhiṇā. <hi rend="bold">Tadā</hi>ti asītinavutivassakāle <hi rend="bold">vadantepi</hi> tathāciraparicitepīti adhippāyo. <hi rend="bold">Bhaggā</hi>ti tejobhaggena bhaggā dubbaṇṇā. <hi rend="bold">Hadayakoṭiṃyevā</hi>ti cakkhādivatthūsu appavattitvā tesaṃ ādiantakoṭibhūtaṃ hadayavatthuṃyeva. <hi rend="bold">Tāvā</hi>ti yāva vedanā vattati, tāva.</p>

<p rend="bodytext"><hi rend="bold">Vāpiyā</hi>ti mahātaḷākena. <hi rend="bold">Pañcaudakamaggasampanna</hi>nti pañcahi udakassa pavisananikkhamanamaggehi yuttaṃ. <hi rend="bold">Tato tato vissandamānaṃ</hi> sabbaso puṇṇattā. <hi rend="bold">Paṭhamaṃ deve vassante</hi>tiādi upamāsaṃsandanaṃ. <hi rend="bold">Imaṃ vedanaṃ sandhāyā</hi>ti imaṃ yathāvuttaṃ pariyosānappattaṃ manodvārikavedanaṃ sandhāya.</p>

<p rend="bodytext"><hi rend="bold">Kāyassa bhedā</hi>ti attabhāvassa vināsanato. <hi rend="bold">Parato agantvā</hi>ti paralokavasena agantvā. Vedanānaṃ sītibhāvo nāma saṅkhāradarathapariḷāhābhāvo. So panāyaṃ sabbaso appavattivasenevāti āha <hi rend="bold">‘‘appavattanadhammāni bhavissantī’’</hi>ti.</p>

<p rend="bodytext">Attabhāvaṃ nāsetukāmassa daḷhaṃ uppannaṃ saṃvegañāṇaṃ sandhāyāha <hi rend="bold">‘‘kudālo viya paññā’’</hi>ti. Tato nibbattitajjhānasamādhiṃ sandhāya <hi rend="bold">‘‘piṭakaṃ viya samādhī’’</hi>ti. Tannissāya pavattetabbavipassanārambhañāṇaṃ sandhāya <hi rend="bold">‘‘khanitti viya vipassanā’’</hi>ti ca vuttaṃ. Sesamettha uttānameva.</p>

<p rend="centre">Vappasuttavaṇṇanā niṭṭhitā.</p>

<p rend="title">6. Sāḷhasuttavaṇṇanā</p>

<p rend="bodytext" n="196"><hi rend="paranum">196</hi><hi rend="dot">.</hi> Chaṭṭhe <pb ed="V" n="2.0335" /> kāyadaḷhibahulataṃ tapatīti tapo, attakilamathānuyogavasena pavattaṃ vīriyaṃ. Tena kāyadaḷhibahulatānimittassa pāpassa jigucchanaṃ virajjanaṃ <hi rend="bold">tapojigucchā</hi>ti āha <hi rend="bold">‘‘dukkarakārikasaṅkhātenā’’</hi>tiādi. <hi rend="bold">Tapojigucchavādā</hi>tiādīsu tapojigucchaṃ vadanti, manasāpi tameva sārato <pb ed="M" n="2.0367" /> gahetvā vicaranti, kāyenapi tameva allīnā nānappakāraṃ attakilamathānuyogamanuyuttā viharantīti attho. <hi rend="bold">Aparisuddhakāyasamācārā</hi>ti aparisuddhena pāṇātipātādinā kāyasamācārena samannāgatā. <hi rend="bold">Aparisuddhavacīsamācārā</hi>ti aparisuddhena musāvādādinā vacīsamācārena samannāgatā. <hi rend="bold">Aparisuddhamanosamācārā</hi>ti aparisuddhena abhijjhādinā manosamācārena samannāgatā. Kāmaṃ akusalakāyasamācāravacīsamācārappavattikālepi abhijjhādayo pavattantiyeva, tadā pana te cetanāpakkhikā vā abbohārikā vāti, manosamācāravāre eva abhijjhādivasena yojanā katā. Atha vā dvārantare pavattānaṃ pāṇātipātādīnaṃ vacīsamācārādibhāvābhāvo viya dvārantare pavattānampi abhijjhādīnaṃ kāyasamācārādibhāvo asiddho, manosamācārabhāvo eva pana siddhoti katvā manosamācāravāre eva abhijjhādayo uddhaṭā. Tathā hi vuttaṃ –</p>

<p rend="gatha1">‘‘Dvāre caranti kammāni, na dvārā dvāracārino;</p>

<p rend="gathalast">Tasmā dvārehi kammāni, aññamaññaṃ vavatthitā’’ti. (dha. sa. aṭṭha. 1 kāmāvacarakusaladvārakathā);</p>

<p rend="bodytext"><hi rend="bold">Aparisuddhājīvā</hi>ti aparisuddhena vejjakammadūtakammavaḍḍhiyogādinā ekavīsatianesanābhedena ājīvena samannāgatā. Idañca sāsane pabbajitānaṃyeva vasena vuttaṃ, ‘‘yepi te samaṇabrāhmaṇā’’ti pana vacanato bāhirakavasena gahaṭṭhavasena ca yojanā veditabbā. Gahaṭṭhānampi hi jātidhammakuladhammadesadhammavilomanavasena aññathāpi micchājīvo labbhateva.</p>

<p rend="bodytext"><hi rend="bold">Ñāṇadassanāyā</hi>ti ettha <hi rend="bold">ñāṇadassana</hi>nti maggañāṇampi vuccati phalañāṇampi sabbaññutaññāṇampi paccavekkhaṇañāṇampi vipassanāñāṇampi. ‘‘Kiṃ nu kho, āvuso, ñāṇadassanavisuddhatthaṃ bhagavati brahmacariyaṃ vussatī’’ti (ma. ni. 1.257) hi ettha maggañāṇaṃ ‘‘ñāṇadassana’’nti vuttaṃ. ‘‘Ayamañño uttarimanussadhammo alamariyañāṇadassanaviseso adhigato phāsuvihāro’’ti (ma. ni. 1.328) ettha phalañāṇaṃ. ‘‘Bhagavatopi kho ñāṇaṃ <pb ed="V" n="2.0336" /> udapādi sattāhakālakato āḷāro kālāmo’’ti (mahāva. 10) ettha sabbaññutaññāṇaṃ. ‘‘Ñāṇañca pana me dassanaṃ udapādi, akuppā me vimutti, ayamantimā jātī’’ti (saṃ. ni. 5.1081; mahāva. 16; paṭi. ma. 2.30) ettha paccavekkhaṇañāṇaṃ. ‘‘Ñāṇadassanāya cittaṃ abhinīharatī’’ti (dī. ni. 1.234-235) ettha vipassanāñāṇaṃ. Idha pana ñāṇadassanāyāti <pb ed="M" n="2.0368" /> maggañāṇaṃ ‘‘ñāṇadassana’’nti vuttaṃ. Tenāha <hi rend="bold">‘‘maggañāṇasaṅkhātāya dassanāyā’’</hi>ti. <hi rend="bold">Avirādhitaṃ vijjhatī</hi>ti avirādhitaṃ katvā vijjhati. Sesamettha suviññeyyameva.</p>

<p rend="centre">Sāḷhasuttavaṇṇanā niṭṭhitā.</p>

<p rend="title">7. Mallikādevīsuttavaṇṇanā</p>

<p rend="bodytext" n="197"><hi rend="paranum">197</hi><hi rend="dot">.</hi> Sattame <hi rend="bold">appesakkhā</hi>ti appānubhāvā. Sā pana appesakkhatā ādhipateyyasampattiyā parivārasampattiyā ca abhāvena pākaṭā hoti. Tattha parivārasampattiyā abhāvaṃ dassento <hi rend="bold">‘‘appaparivārā’’</hi>ti āha. <hi rend="bold">Issarā</hi>ti ādhipateyyasaṃvattanakammabalena īsanasīlā. Sā panassā issaratā vibhavasampattipaccayā pākaṭā jātāti aḍḍhatāpariyāyabhāvena vadanto <hi rend="bold">‘‘aḍḍhāti issarā’’</hi>ti āha. Mahantaṃ dhanametissā bhūmigatañceva vaḷañjanakañcāti <hi rend="bold">mahaddhanā</hi>. Idha pana vaḷañjanakeneva dhanena mahaddhanataṃ dassento <hi rend="bold">‘‘vaḷañjanakadhanena mahaddhanā’’</hi>ti āha. Īsatīti īsā, abhibhūti attho. Mahatī īsā mahesā, suppatiṭṭhitamahesatāya pana parehi mahesoti akkhātabbatāya <hi rend="bold">mahesakkhā</hi>. Yasmā pana so mahesakkhābhāvo ādhipateyyaparivārasampattiyā viññāyati, tasmā <hi rend="bold">‘‘mahāparivārā’’</hi>ti vuttaṃ.</p>

<p rend="bodytext">Saṇṭhānapāripūriyā adhikaṃ rūpamassāti <hi rend="bold">abhirūpā. Saṇṭhānapāripūriyā</hi>ti ca hatthapādādisarīrāvayavānaṃ susaṇṭhitatāyāti attho. Avayavapāripūriyā hi samudāyapāripūrisiddhi. <hi rend="bold">Rūpa</hi>nti ca sarīraṃ ‘‘rūpavanteva saṅkhyaṃ gacchatī’’tiādīsu viya. <hi rend="bold">Dassanayuttā</hi>ti surūpabhāvena passitabbayuttā, dissamānā cakkhūni piyāyatīti aññakiccavikkhepaṃ hitvāpi daṭṭhabbāti vuttaṃ hoti. Dissamānāva somanassavasena cittaṃ pasādetīti <hi rend="bold">pāsādikā</hi>. Tenāha <hi rend="bold">‘‘dassanena pāsādikā’’</hi>ti. Pokkharatāti vuccati sundarabhāvo, vaṇṇassa pokkharatā <hi rend="bold">vaṇṇapokkharatā,</hi> tāya vaṇṇasampattiyāti attho. Porāṇā pana <hi rend="bold">pokkhara</hi>nti sarīraṃ vadanti <pb ed="V" n="2.0337" />, <hi rend="bold">vaṇṇaṃ</hi> vaṇṇameva. Tesaṃ matena vaṇṇañca pokkharañca vaṇṇapokkharāni, tesaṃ bhāvo <hi rend="bold">vaṇṇapokkharatā</hi><pb ed="M" n="2.0369" />. Iti <hi rend="bold">paramāya vaṇṇapokkharatāyā</hi>ti uttamaparisuddhena vaṇṇena ceva sarīrasaṇṭhānasampattiyā cāti attho daṭṭhabbo. Tenevāha <hi rend="bold">‘‘vaṇṇena ceva sarīrasaṇṭhānena cā’’</hi>ti. Tattha <hi rend="bold">vaṇṇenā</hi>ti vaṇṇadhātuyā. Sarīraṃ nāma sannivesavisiṭṭho karacaraṇagīvāsīsādiavayavasamudāyo, so ca saṇṭhānamukhena gayhatīti āha <hi rend="bold">‘‘sarīrasaṇṭhānenā’’</hi>ti.</p>

<p rend="bodytext"><hi rend="bold">Abhisajjatī</hi>ti kujjhanavaseneva kuṭilakaṇṭako viya tasmiṃ tasmiṃ samuṭṭhāne makaradanto viya lagati. Yañhi kodhassa uppattiṭṭhānabhūte ārammaṇe upanāhassa paccayabhūtaṃ kujjhanavasena abhisajjanaṃ, taṃ idhādhippetaṃ, na lubbhanavasena. <hi rend="bold">Kuppatī</hi>tiādīsu pubbuppatti <hi rend="bold">kopo,</hi> tato balavataro <hi rend="bold">byāpādo</hi> laddhāsevanatāya cittassa byāpajjanato. Sātisayaṃ laddhāsevanatāya tato byāpādatopi balavatarā paccatthikabhāvena thāmappatti <hi rend="bold">patitthiyanā. Annaṃ pāna</hi>ntiādīsu adīyato <hi rend="bold">annaṃ,</hi> khādanīyaṃ bhojanīyañca. Pātabyato <hi rend="bold">pānaṃ,</hi> yaṃkiñci pānaṃ. Vasitabbato acchādetabbato <hi rend="bold">vatthaṃ,</hi> nivāsanapāvuraṇaṃ. Yanti tenāti <hi rend="bold">yānaṃ,</hi> chattupāhanavayhasivikādi yaṃkiñci gamanapaccayaṃ. Chattampi hi vassātapadukkhanivāraṇena maggagamanasādhananti katvā <hi rend="bold">‘‘yāna’’</hi>nti vuccati. <hi rend="bold">Māla</hi>nti yaṃkiñci sumanamālādipupphaṃ. <hi rend="bold">Gandha</hi>nti yaṃkiñci candanādivilepanaṃ.</p>

<p rend="centre">Mallikādevīsuttavaṇṇanā niṭṭhitā.</p>

<p rend="title">8. Attantapasuttavaṇṇanā</p>

<p rend="bodytext" n="198"><hi rend="paranum">198</hi><hi rend="dot">.</hi> Aṭṭhame āhito ahaṃmāno etthāti attā, attabhāvo. Idha pana yo paro na hoti, so attā, taṃ <hi rend="bold">attānaṃ. Para</hi>nti attato aññaṃ. <hi rend="bold">Diṭṭhe</hi>ti paccakkhabhūte. <hi rend="bold">Dhamme</hi>ti upādānakkhandhadhamme. Tattha hi attā bhavati, attasaññādiṭṭhi bhavatīti attabhāvasamaññā. Tenāha <hi rend="bold">‘‘diṭṭheva dhammeti imasmiṃyeva attabhāve’’</hi>ti. <hi rend="bold">Chātaṃ vuccati taṇhā</hi> jighacchāhetutāya. <hi rend="bold">Anto tāpanakilesāna</hi>nti attano santāne darathapariḷāhajananena santāpanakilesānaṃ.</p>

<p rend="bodytext">Paresaṃ <pb ed="M" n="2.0370" /> hananaghātanādinā rodāpanato <hi rend="bold">luddo</hi>. Tathā vighātakabhāvena kāyacittānaṃ vidālanato <hi rend="bold">dāruṇo</hi>. Thaddhahadayo <hi rend="bold">kakkhaḷo</hi>. Bandhanāgāre niyutto <hi rend="bold">bandhanāgāriko</hi>.</p>

<p rend="bodytext"><hi rend="bold">Khattiyābhisekenā</hi>ti <pb ed="V" n="2.0338" /> khattiyānaṃ kātabbaabhisekena. <hi rend="bold">Santhāgāra</hi>nti santhāravasena kataṃ agāraṃ yaññāgāraṃ. <hi rend="bold">Sappitelenā</hi>ti sappimissena telena. Yamakasnehena hi esā tadā kāyaṃ abbhañjati. Vacchabhāvaṃ taritvā ṭhito <hi rend="bold">vacchataro. Parikkhepakaraṇatthāyā</hi>ti navamālāhi saddhiṃ dabbhehi vediyā parikkhipanatthāya. <hi rend="bold">Yaññabhūmiya</hi>nti avasesayaññaṭṭhāne.</p>

<p rend="bodytext">Dūrasamussāritamānasseva sāsane sammāpaṭipatti sambhavati, na mānajātikassāti āha <hi rend="bold">‘‘nihatamānattā’’</hi>ti. <hi rend="bold">Ussannattā</hi>ti bahubhāvato. Bhogārogyādivatthukā madā suppahiyā honti nimittassa avaṭṭhānato, na tathā kulavijjāmadāti khattiyabrāhmaṇakulānaṃ pabbajitānampi jātivijjā nissāya mānajappanaṃ duppajahanti āha <hi rend="bold">‘‘yebhuyyena hi…pe… mānaṃ karontī’’</hi>ti. <hi rend="bold">Vijātitāyā</hi>ti nihīnajātitāya. <hi rend="bold">Patiṭṭhātuṃ na sakkontī</hi>ti suvisuddhaṃ katvā sīlaṃ rakkhituṃ na sakkonti. Sīlavasena hi sāsane patiṭṭhahanti. <hi rend="bold">Patiṭṭhātu</hi>nti vā saccappaṭivedhena lokuttarāya patiṭṭhāya patiṭṭhātuṃ. Yebhuyyena hi upanissayasampannā sujātāyeva honti, na dujjātā.</p>

<p rend="bodytext"><hi rend="bold">Parisuddha</hi>nti rāgādīnaṃ accantameva pahānadīpanato nirupakkilesatāya sabbaso visuddhaṃ. <hi rend="bold">Saddhaṃ paṭilabhatī</hi>ti pothujjanikasaddhāvasena saddahati. Viññujātikānañhi dhammasampattiggahaṇapubbikā saddhāsiddhi dhammappamāṇadhammappasannabhāvato. <hi rend="bold">Jāyampatikā</hi>ti gharaṇipatikā. Kāmaṃ ‘‘jāyampatikā’’ti vutte gharasāmikagharasāminivasena dvinnaṃyeva gahaṇaṃ viññāyati, yassa pana purisassa anekā pajāpatiyo honti, tattha kiṃ vattabbanti ekāyapi saṃvāso sambādhoti dassanatthaṃ <hi rend="bold">‘‘dve’’</hi>ti vuttaṃ. Rāgādinā sakiñcanaṭṭhena, khettavatthuādinā sapalibodhaṭṭhena rāgarajādīnaṃ āgamanapathatāpi uppajjanaṭṭhānatā evāti dvepi vaṇṇanā ekatthā, byañjanameva nānaṃ. <hi rend="bold">Alagganaṭṭhenā</hi>ti asajjanaṭṭhena appaṭibaddhabhāvena. Evaṃ akusalakusalappavattīnaṃ ṭhānabhāvena gharāvāsapabbajjānaṃ sambādhabbhokāsataṃ dassetvā idāni <pb ed="M" n="2.0371" /> kusalappavattiyāyeva aṭṭhānaṭṭhānabhāvena tesaṃ taṃ dassetuṃ <hi rend="bold">‘‘apicā’’</hi>tiādi vuttaṃ.</p>

<p rend="bodytext"><hi rend="bold">Saṅkhepakathā</hi>ti visuṃ visuṃ paduddhāraṃ akatvā saṅkhepato atthavaṇṇanā. <hi rend="bold">Ekampi divasa</hi>nti ekadivasamattampi. <hi rend="bold">Akhaṇḍaṃ katvā</hi>ti dukkaṭamattassapi anāpajjanena akhaṇḍitaṃ katvā. <hi rend="bold">Kilesamalena amalina</hi>nti taṇhāsaṃkilesādivasena asaṃkiliṭṭhaṃ katvā. <hi rend="bold">Paridahitvā</hi>ti nivāsetvā ceva pārupitvā ca. Agāravāso agāraṃ uttarapadalopena, tassa vaḍḍhiāvahaṃ <hi rend="bold">agārassa hitaṃ</hi>.</p>

<p rend="bodytext"><hi rend="bold">Bhogakkhandho</hi>ti <pb ed="V" n="2.0339" /> bhogarāsi bhogasamudāyo. <hi rend="bold">Ābandhanaṭṭhenā</hi>ti putto nattātiādinā pemavasena saparicchedavasena bandhanaṭṭhena. Amhākameteti ñāyantīti <hi rend="bold">ñātī,</hi> pitāmahapituputtādivasena parivattanaṭṭhena <hi rend="bold">parivaṭṭo</hi>. Sāmaññavācīpi sikkhā-saddo ājīvasaddasannidhānato uparivuccamānavisesāpekkhāya ca visesaniviṭṭhova hotīti vuttaṃ <hi rend="bold">‘‘yā bhikkhūnaṃ adhisīlasaṅkhātā sikkhā’’</hi>ti. Sikkhitabbaṭṭhena <hi rend="bold">sikkhā,</hi> saha ājīvanti etthāti <hi rend="bold">sājīvo. Sikkhanabhāvenā</hi>ti sikkhāya sājīve ca sikkhanabhāvena. <hi rend="bold">Sikkhaṃ paripūrento</hi>ti sīlasaṃvaraṃ paripūrento. <hi rend="bold">Sājīvañca avītikkamanto</hi>ti ‘‘nāmakāyo, padakāyo, niruttikāyo, byañjanakāyo’’ti (pārā. aṭṭha. 1.39) vuttaṃ sikkhāpadaṃ bhagavato ca vacanaṃ avītikkamanto hutvāti attho. Idameva ca ‘‘sikkhana’’nti vuttaṃ, tattha sājīvānaṃ avītikkamo sikkhāpāripūriyā paccayo. Tato hi yāva maggā sikkhāpāripūrī hotīti.</p>

<p rend="bodytext"><hi rend="bold">Anuppadātā</hi>ti anubalappadātā, anuvattanavasena vā padātā. Kassa pana anuvattanaṃ padānañcāti? ‘‘Sahitāna’’nti vuttattā sandhānassāti viññāyati. Tenāha <hi rend="bold">‘‘sandhānānuppadātā’’</hi>ti. Yasmā pana anuvattanavasena sandhānassa padānaṃ ādhānaṃ ārakkhanaṃ vā daḷhakaraṇaṃ hoti, tena vuttaṃ <hi rend="bold">‘‘dve jane samagge disvā’’</hi>tiādi. Āramanti etthāti <hi rend="bold">ārāmo,</hi> ramitabbaṭṭhānaṃ. Yasmā pana ā-kārena vināpi ayamattho labbhati, tasmā vuttaṃ <hi rend="bold">‘‘samaggarāmotipi pāḷi, ayamevattho’’</hi>ti.</p>

<p rend="bodytext"><hi rend="bold">Etthā</hi>ti <pb ed="M" n="2.0372" /> –</p>

<p rend="gatha1">‘‘Nelaṅgo setapacchādo, ekāro vattatī ratho;</p>

<p rend="gathalast">Anīghaṃ passa āyantaṃ, chinnasotaṃ abandhana’’nti. (saṃ. ni. 4.347; udā. 65; peṭako. 25) –</p>

<p rend="unindented">Imissā gāthāya. Sīlañhettha nelaṅganti vuttaṃ. Tenevāha – ‘‘citto gahapati, nelaṅganti kho, bhante, sīlānametaṃ adhivacana’’nti (saṃ. ni. 4.347). <hi rend="bold">Sukumārā</hi>ti appharusatāya mudukā. <hi rend="bold">Purassa esā</hi>ti ettha <hi rend="bold">pura</hi>-saddo tannivāsivācako daṭṭhabbo – ‘‘gāmo āgato’’tiādīsu viya. Tenevāha <hi rend="bold">‘‘nagaravāsīna’’</hi>nti. Manaṃ appāyati vaḍḍhetīti <hi rend="bold">manāpo</hi>. Tena vuttaṃ <hi rend="bold">‘‘cittavuḍḍhikarā’’</hi>ti.</p>

<p rend="bodytext"><hi rend="bold">Kālavādī</hi>tiādi <pb ed="V" n="2.0340" /> samphappalāpā paṭiviratassa paṭipattidassanaṃ. Atthasaṃhitāpi hi vācā ayuttakālappayogena atthāvahā na siyāti anatthaviññāpanavācaṃ anulometi, tasmā samphappalāpaṃ pajahantena akālavāditā pariharitabbāti vuttaṃ <hi rend="bold">‘‘kālavādī’’</hi>ti. Kālena vadantenapi ubhayānatthasādhanato abhūtaṃ parivajjetabbanti āha <hi rend="bold">‘‘bhūtavādī’’</hi>ti. Bhūtañca vadantena yaṃ idhalokaparalokahitasampādakaṃ, tadeva vattabbanti dassetuṃ <hi rend="bold">‘‘atthavādī’’</hi>ti vuttaṃ. Atthaṃ vadantenapi lokiyadhammasannissitameva avatvā lokuttaradhammasannissitaṃ katvā vattabbanti dassanatthaṃ <hi rend="bold">‘‘dhammavādī’’</hi>ti vuttaṃ. Yathā ca attho lokuttaradhammasannissito hoti, taṃ dassetuṃ <hi rend="bold">‘‘vinayavādī’’</hi>ti vuttaṃ. Pañcannañhi saṃvaravinayānaṃ pañcannañca pahānavinayānaṃ vasena vuccamāno attho nibbānādhigamanahetubhāvato lokuttaradhammasannissito hotīti. Evaṃ guṇavisesayuttova attho vuccamāno desanākosalle sati sobhati, kiccakaro ca hoti, na aññathāti dassetuṃ <hi rend="bold">‘‘nidhānavatiṃ vācaṃ bhāsitā’’</hi>ti vuttaṃ. Idāni taṃ desanākosallaṃ vibhāvetuṃ <hi rend="bold">‘‘kālenā’’</hi>tiādimāha. Pucchādivasena hi otiṇṇavācāvatthusmiṃ ekaṃsādibyākaraṇavibhāgaṃ sallakkhetvā ṭhapanāhetūdāharaṇasandassanādiṃ taṃtaṃkālānurūpaṃ vibhāventiyā parimitaparicchinnarūpāya vipulataragambhīrodāraparamatthavitthārasaṅgāhikāya kathāya ñāṇabalānurūpaṃ pare yāthāvato dhamme patiṭṭhāpento ‘‘desanākusalo’’ti vuccatīti evamettha atthayojanā veditabbā.</p>

<p rend="bodytext">Evaṃ <pb ed="M" n="2.0373" /> paṭipāṭiyā satta mūlasikkhāpadāni vibhajitvā abhijjhādippahānaṃ indriyasaṃvarajāgariyānuyogehi vibhāvetuṃ tampi nīharitvā ācārasīlasseva vibhajanavasena pāḷi pavattāti tadatthaṃ vivarituṃ <hi rend="bold">‘‘bījagāmabhūtagāmasamārambhā’’</hi>tiādi vuttaṃ. Tattha bījānaṃ gāmo samūho <hi rend="bold">bījagāmo</hi>. Bhūtānaṃ jātānaṃ nibbattānaṃ rukkhagacchalatādīnaṃ samūho <hi rend="bold">bhūtagāmo</hi>. Nanu ca rukkhādayo cittarahitatāya na jīvā, cittarahitatā ca paripphandābhāvato chinne viruhanato visadisajātibhāvato catuyoniapariyāpannato ca veditabbā, vuddhi pana pavāḷasilālavaṇānampi vijjatīti na tesaṃ jīvabhāve kāraṇaṃ, visayaggahaṇañca nesaṃ parikappanāmattaṃ supanaṃ viya ciñcādīnaṃ, tathā dohaḷādayo, atha kasmā bījagāmabhūtagāmasamārambhā paṭivirati icchitāti? Samaṇasāruppato tannivāsisattānurakkhaṇato ca. Tenevāha – ‘‘jīvasaññino hi moghapurisa manussā rukkhasmi’’ntiādi (pāci. 89).</p>

<p rend="bodytext">Mūlameva bījaṃ <hi rend="bold">mūlabījaṃ,</hi> mūlaṃ bījaṃ etassātipi <hi rend="bold">mūlabījaṃ</hi>. Sesesupi eseva nayo. <hi rend="bold">Phaḷubīja</hi>nti pabbabījaṃ. Paccayantarasamavāye sadisaphaluppattiyā visesakāraṇabhāvato viruhanasamatthe <pb ed="V" n="2.0341" /> sāraphale niruḷho bīja-saddo tadatthasaṃsiddhiyā mūlādīsupi kesuci pavattatīti mūlādito nivattanatthaṃ ekena bīja-saddena visesetvā vuttaṃ <hi rend="bold">‘‘bījabīja’’</hi>nti ‘‘rūparūpaṃ, dukkhadukkha’’nti (saṃ. ni. 4.327) ca yathā. Kasmā panettha bījagāmabhūtagāmaṃ uddharitvā bījagāmo eva niddiṭṭhoti? Na kho panetaṃ evaṃ daṭṭhabbaṃ, nanu avocumhā ‘‘mūlameva bījaṃ mūlabījaṃ, mūlaṃ bījaṃ etassātipi mūlabīja’’nti. Tattha purimena bījagāmo niddiṭṭho, dutiyena bhūtagāmo. Duvidhopesa mūlabījañca mūlabījañca mūlabījanti sāmaññaniddesena, ekasesanayena vā uddiṭṭhoti veditabbo. Tenevāha <hi rend="bold">‘‘pañcavidhassā’’</hi>tiādi. <hi rend="bold">Nīlatiṇarukkhādikassā</hi>ti allatiṇassa ceva allarukkhādikassa ca. <hi rend="bold">Ādi</hi>-saddena osadhigacchalatādīnaṃ saṅgaho.</p>

<p rend="bodytext">Ekaṃ bhattaṃ ekabhattaṃ, taṃ assa atthīti <hi rend="bold">ekabhattiko</hi>. So pana rattibhojanenapi siyāti tannivattanatthaṃ āha <hi rend="bold">‘‘rattūparato’’</hi>ti. Evampi aparaṇhabhojīpi siyā ekabhattikoti tannivattanatthaṃ <hi rend="bold">‘‘virato vikālabhojanā’’</hi>ti <pb ed="M" n="2.0374" /> vuttaṃ. Aruṇuggamanato paṭṭhāya yāva majjhanhikā ayaṃ buddhādīnaṃ ariyānaṃ āciṇṇasamāciṇṇo bhojanassa kālo nāma, tadañño vikālo. Aṭṭhakathāyaṃ pana dutiyapadena rattibhojanassa paṭikkhittattā ‘‘atikkante majjhanhike yāva sūriyatthaṅgamanā bhojanaṃ vikālabhojanaṃ nāmā’’ti vuttaṃ.</p>

<p rend="bodytext"><hi rend="bold">Dārumāsakoti ye vohāraṃ gacchantī</hi>ti <hi rend="bold">iti</hi>-saddena evaṃpakāre dasseti. Aññehi gāhāpane upanikkhittasādiyane ca paṭiggahaṇattho labbhatīti <hi rend="bold">‘‘neva taṃ uggaṇhāti, na uggahāpeti, na upanikkhittaṃ sādiyatī’’</hi>ti vuttaṃ. Atha vā tividhaṃ paṭiggahaṇaṃ kāyena, vācāya, manasāti. Tattha kāyena paṭiggahaṇaṃ <hi rend="bold">uggaṇhanaṃ,</hi> vācāya paṭiggahaṇaṃ <hi rend="bold">uggahāpanaṃ,</hi> manasā paṭiggahaṇaṃ <hi rend="bold">sādiyana</hi>nti tividhampi paṭiggahaṇaṃ ekajjhaṃ gahetvā paṭiggahaṇāti vuttanti āha <hi rend="bold">‘‘neva taṃ uggaṇhātī’’</hi>tiādi. Esa nayo <hi rend="bold">āmakadhaññapaṭiggahaṇā</hi>tiādīsupi. Nīvārādiupadhaññassa sāliādimūladhaññantogadhattā vuttaṃ <hi rend="bold">‘‘sattavidhassā’’</hi>ti. ‘‘Anujānāmi, bhikkhave, pañca vasāni bhesajjāni acchavasaṃ, macchavasaṃ, susukāvasaṃ, sūkaravasaṃ, gadrabhavasa’’nti (mahāva. 262) vuttattā idaṃ <hi rend="bold">odissa anuññātaṃ</hi> nāma. Tassa pana ‘‘kāle paṭiggahita’’nti (mahāva. 262) vuttattā paṭiggahaṇaṃ vaṭṭati sati paccayeti āha <hi rend="bold">‘‘aññatra odissa anuññātā’’</hi>ti.</p>

<p rend="bodytext">Sāruppena vañcanaṃ <hi rend="bold">rūpakūṭaṃ,</hi> patirūpena vañcanāti attho. Aṅgena attano sarīrāvayavena vañcanaṃ <pb ed="V" n="2.0342" /><hi rend="bold">aṅgakūṭaṃ</hi>. Gaṇhanavasena vañcanaṃ <hi rend="bold">gahaṇakūṭaṃ</hi>. Paṭicchannaṃ katvā vañcanaṃ <hi rend="bold">paṭicchannakūṭaṃ. Akkamatī</hi>ti nippīḷeti, pubbabhāge akkamatīti sambandho. <hi rend="bold">Hadaya</hi>nti nāḷiādimānabhājanānaṃ abbhantaraṃ. Telādīnaṃ nāḷiādīhi minanakāle ussāpitā sikhāyeva <hi rend="bold">sikhābhedo,</hi> tassā hāpanaṃ. <hi rend="bold">Kecī</hi>ti sārasamāsācariyā uttaravihāravāsino ca.</p>

<p rend="bodytext"><hi rend="bold">Vadho</hi>ti muṭṭhippahārakasātāḷanādīhi hiṃsanaṃ, viheṭhananti attho. Viheṭhanatthopi hi <hi rend="bold">vadha</hi>-saddo dissati ‘‘attānaṃ vadhitvā vadhitvā rodatī’’tiādīsu. Yathā hi apaṭiggahabhāvasāmaññe satipi pabbajitehi appaṭiggahitabbavatthuvisesabhāvasandassanatthaṃ itthikumāridāsidāsādayo vibhāgena vuttā, evaṃ parassaharaṇabhāvato adinnādānabhāvasāmaññe satipi <pb ed="M" n="2.0375" /> tulākūṭādayo adinnādānavisesabhāvadassanatthaṃ vibhāgena vuttā. Na evaṃ pāṇātipātapariyāyassa vadhassa puna gahaṇe payojanaṃ atthi, tattha sayaṃkāro, idha paraṃkāroti ca na sakkā vattuṃ ‘‘kāyavacippayogasamuṭṭhāpikā cetanā chappayogā’’ti (dī. ni. ṭī. 1.10) vacanato, tasmā yathāvutto evamettha attho yutto. Aṭṭhakathāyaṃ pana ‘‘vadhoti māraṇa’’nti vuttaṃ. Tampi pothanameva sandhāyāti ca sakkā viññātuṃ māraṇasaddassa vihiṃsanepi dissanato.</p>

<p rend="bodytext">Cīvarapiṇḍapātānaṃ yathākkamaṃ kāyakucchipariharaṇamattajotanāyaṃ avisesato aṭṭhannaṃ parikkhārānaṃ tappayojanatā sambhavatīti dassento <hi rend="bold">‘‘te sabbepī’’</hi>tiādimāha. <hi rend="bold">Etepī</hi>ti navaparikkhārikādayopi appicchā ca santuṭṭhā ca. Na hi tattakena mahicchatā asantuṭṭhitā hotīti.</p>

<p rend="bodytext">Catūsu disāsu sukhaṃ viharati, tato eva sukhavihāraṭṭhānabhūtā catasso disā assa santīti <hi rend="bold">cātuddiso</hi>. Tattha cāyaṃ satte vā saṅkhāre vā bhayena nappaṭihaññatīti <hi rend="bold">appaṭigho</hi>. Dvādasavidhassa santosassa vasena santussanato <hi rend="bold">santussamāno. Itarītarenā</hi>ti uccāvacena parissayānaṃ bāhirānaṃ sīhabyagghādīnaṃ, abbhantarānañca kāmacchandādīnaṃ kāyacittūpaddavānaṃ abhibhavanato <hi rend="bold">parissayānaṃ sahitā</hi>. Bandhanabhāvakarabhayābhāvena <hi rend="bold">acchambhi. Eko</hi> asahāyo. Tato eva khaggamigasiṅgasadisatāya <hi rend="bold">khaggavisāṇakappo</hi> careyyāti attho.</p>

<p rend="bodytext">Chinnapakkho, asañjātapakkho vā sakuṇo gantuṃ na sakkotīti pakkhi-saddena visesetvā sakuṇo pāḷiyaṃ vuttoti āha <hi rend="bold">‘‘pakkhayutto sakuṇo’’</hi>ti. Yassa sannidhikāraparibhogo kiñci ṭhapetabbaṃ sāpekkhāṭhapanañca natthi, tādiso ayaṃ bhikkhūti dassento <hi rend="bold">‘‘ayamettha</hi><pb ed="V" n="2.0343" /><hi rend="bold">saṅkhepattho’’</hi>tiādimāha. Ariyanti apenti tato dosā, tehi vā ārakāti <hi rend="bold">ariyo</hi>ti āha <hi rend="bold">‘‘ariyenāti niddosenā’’</hi>ti. <hi rend="bold">Ajjhatta</hi>nti attani. <hi rend="bold">Niddosasukha</hi>nti nirāmisasukhaṃ kilesavajjarahitattā.</p>

<p rend="bodytext">Yathāvutte sīlasaṃvare patiṭṭhitasseva indriyasaṃvaro icchitabbo tadadhiṭṭhānato tassa ca paripālakabhāvatoti vuttaṃ <hi rend="bold">‘‘so iminā ariyena <pb ed="M" n="2.0376" /> sīlakkhandhena samannāgato bhikkhū’’</hi>ti. <hi rend="bold">Sesapadesū</hi>ti ‘‘na nimittaggāhī hotī’’tiādipadesu. Ayaṃ panettha saṅkhepattho – <hi rend="bold">na nimittaggāhī</hi>ti itthipurisanimittaṃ vā subhanimittādikaṃ vā kilesavatthubhūtaṃ nimittaṃ na gaṇhāti, diṭṭhamatteyeva saṇṭhāti. <hi rend="bold">Nānubyañjanaggāhī</hi>ti kilesānaṃ anu anu byañjanato pākaṭabhāvakaraṇato anubyañjanantiladdhavohāraṃ hatthapādasitahasitakathitavilokitādibhedaṃ ākāraṃ na gaṇhāti. Yaṃ tattha bhūtaṃ, tadeva gaṇhāti. <hi rend="bold">Yatvādhikaraṇamena</hi>ntiādimhi yaṃkāraṇā yassa cakkhundriyāsaṃvarassa hetu etaṃ puggalaṃ satikavāṭena cakkhundriyaṃ asaṃvutaṃ apihitacakkhudvāraṃ hutvā viharantaṃ ete abhijjhādayo dhammā anvassaveyyuṃ anuppabandheyyuṃ. <hi rend="bold">Tassa saṃvarāya paṭipajjatī</hi>ti tassa cakkhundriyassa satikavāṭena pidahanatthāya paṭipajjati. Evaṃ paṭipajjantoyeva ca <hi rend="bold">‘‘rakkhati cakkhundriyaṃ, cakkhundriye saṃvaraṃ āpajjatī’’</hi>ti vuccati. <hi rend="bold">Sotena saddaṃ sutvā</hi>tiādīsupi eseva nayo. Evamidaṃ saṅkhepato rūpādīsu kilesānubandhanimittādiggāhaparivajjanalakkhaṇaṃ indriyasaṃvaraṃ sīlaṃ veditabbaṃ. Ayamettha saṅkhepo, vitthāro pana <hi rend="bold">visuddhimaggasaṃvaṇṇanāsu</hi> (visuddhi. mahāṭī. 1.13) vuttanayeneva veditabbo. <hi rend="bold">Kilesehi anavasittasukha</hi>ntiādīsu rūpādīsu nimittādiggāhaparivajjanalakkhaṇattā indriyasaṃvarassa kilesehi anavasittasukhatā avikiṇṇasukhatā cassa vuttā.</p>

<p rend="bodytext">Abhikkamanaṃ <hi rend="bold">abhikkanto,</hi> purato gamanaṃ. Paṭikkamanaṃ <hi rend="bold">paṭikkanto,</hi> paccāgamanaṃ. Tadubhayampi catūsu iriyāpathesu labbhati. Gamane tāva purato kāyaṃ abhiharanto abhikkamati nāma, paṭinivattento paṭikkamati nāma. Ṭhānepi ṭhitakova kāyaṃ purato oṇamanto abhikkamati nāma, pacchato apanāmento paṭikkamati nāma. Nisajjāyapi nisinnakova āsanassa purimaaṅgābhimukho saṃsaranto abhikkamati nāma, pacchimaṃ aṅgappadesaṃ paccāsaṃsaranto paṭikkamati nāma. Nipajjāyapi eseva nayo.</p>

<p rend="bodytext"><hi rend="bold">Sātthakasampajañña</hi>ntiādīsu samantato pakārehi, pakaṭṭhaṃ vā savisesaṃ jānātīti sampajāno, sampajānassa bhāvo sampajaññaṃ, tathāpavattaṃ ñāṇaṃ. Dhammato vaḍḍhisaṅkhātena saha atthena <pb ed="V" n="2.0344" /> vattatīti sātthakaṃ, abhikkantādisātthakassa sampajaññaṃ <hi rend="bold">sātthakasampajaññaṃ</hi>. Sappāyassa attano upakārāvahassa sampajaññaṃ <hi rend="bold">sappāyasampajaññaṃ</hi>. Abhikkamādīsu <pb ed="M" n="2.0377" /> bhikkhācāragocare, aññatthāpi pavattesu avijahitakammaṭṭhānasaṅkhāte gocare sampajaññaṃ <hi rend="bold">gocarasampajaññaṃ</hi>. Abhikkamādīsu asammuyhanameva sampajaññaṃ <hi rend="bold">asammohasampajaññaṃ</hi>. Tattha (dī. ni. aṭṭha. 1.214; ma. ni. aṭṭha. 1.109) abhikkamanacitte uppanne cittavaseneva agantvā ‘‘kinnu me ettha gatena attho atthi natthī’’ti atthānatthaṃ pariggahetvā atthapariggahaṇaṃ <hi rend="bold">sātthakasampajaññaṃ</hi>. Tattha ca <hi rend="bold">attho</hi>ti cetiyadassanabodhidassanasaṅghadassanatheradassanaasubhadassanādivasena dhammato vaḍḍhi. Cetiyaṃ vā bodhiṃ vā disvāpi hi buddhārammaṇaṃ, saṅghadassanena saṅghārammaṇaṃ pītiṃ uppādetvā tadeva khayavayato sammasanto arahattaṃ pāpuṇāti. There disvā tesaṃ ovāde patiṭṭhāya asubhaṃ disvā tattha paṭhamajjhānaṃ uppādetvā tadeva khayavayato sammasanto arahattaṃ pāpuṇāti, tasmā etesaṃ dassanaṃ ‘‘sātthaka’’nti vuttaṃ. Keci pana ‘‘āmisatopi vaḍḍhi atthoyeva taṃ nissāya brahmacariyānuggahāya paṭipannattā’’ti vadanti.</p>

<p rend="bodytext">Tasmiṃ pana gamane sappāyāsappāyaṃ pariggahetvā sappāyapariggaṇhanaṃ <hi rend="bold">sappāyasampajaññaṃ</hi>. Seyyathidaṃ – cetiyadassanaṃ tāva sātthaṃ. Sace pana cetiyassa mahāpūjāya dasadvādasayojanantare parisā sannipatanti, attano vibhavānurūpaṃ itthiyopi purisāpi alaṅkatapaṭiyattā cittakammarūpakāni viya sañcaranti. Tatra cassa iṭṭhe ārammaṇe lobho, aniṭṭhe paṭigho, asamapekkhane moho uppajjati, kāyasaṃsaggāpattiṃ vā āpajjati, jīvitabrahmacariyānaṃ vā antarāyo hoti. Evaṃ taṃ ṭhānaṃ asappāyaṃ hoti, vuttappakāraantarāyābhāve sappāyaṃ. Bodhidassanepi eseva nayo. Saṅghadassanampi sātthaṃ. Sace pana antogāme mahāmaṇḍapaṃ kāretvā sabbarattiṃ dhammassavanaṃ karontesu manussesu vuttappakāreneva janasannipāto ceva antarāyo ca hoti. Evaṃ taṃ ṭhānaṃ asappāyaṃ, antarāyābhāve sappāyaṃ. Mahāparisāparivārānaṃ therānaṃ dassanepi eseva nayo. Asubhadassanampi sātthaṃ maggaphalādhigamahetubhāvato. Dantakaṭṭhatthāya sāmaṇeraṃ gahetvā gatadaharabhikkhuno vatthupettha kathetabbaṃ. Evaṃ sātthampi panetaṃ purisassa mātugāmāsubhaṃ asappāyaṃ, mātugāmassa ca purisāsubhaṃ. Sabhāgameva sappāyanti evaṃ sappāyapariggaṇhanaṃ sappāyasampajaññaṃ nāma.</p>

<p rend="bodytext">Evaṃ <pb ed="M" n="2.0378" /> pariggahitasātthakasappāyassa pana aṭṭhatiṃsāya kammaṭṭhānesu attano cittaruciyaṃ kammaṭṭhānasaṅkhātaṃ gocaraṃ uggahetvā bhikkhācāragocare taṃ gahetvāva gamanaṃ <hi rend="bold">gocarasampajaññaṃ</hi> nāma.</p>

<p rend="bodytext">Abhikkamādīsu <pb ed="V" n="2.0345" /> pana asammuyhanaṃ <hi rend="bold">asammohasampajaññaṃ</hi>. Taṃ evaṃ veditabbaṃ – idha bhikkhu abhikkamanto vā paṭikkamanto vā yathā andhaputhujjanā abhikkamādīsu ‘‘attā abhikkamati, attanā abhikkamo nibbattito’’ti vā, ‘‘ahaṃ abhikkamāmi, mayā abhikkamo nibbattito’’ti vā sammuyhanti, tathā asammuyhanto ‘‘abhikkamāmī’’ti citte uppajjamāne teneva cittena saddhiṃ cittasamuṭṭhānā vāyodhātu viññattiṃ janayamānā uppajjati, iti cittakiriyavāyodhātuvipphāravasena ayaṃ kāyasammato aṭṭhisaṅghāṭo abhikkamati, tassevaṃ abhikkamato ekekapaduddharaṇe pathavīdhātu, āpodhātūti dve dhātuyo omattā honti mandā, itarā dve adhimattā honti balavatiyo. Tathā atiharaṇavītiharaṇesu. Vossajjane tejodhātu, vāyodhātūti dve dhātuyo omattā honti mandā, itarā dve adhimattā balavatiyo. Tathā sannikkhepanasannirumbhanesu. Tattha uddharaṇe pavattā rūpārūpadhammā atiharaṇaṃ na pāpuṇanti, tathā atiharaṇe pavattā vītiharaṇaṃ, vītiharaṇe pavattā vossajjanaṃ, vossajjane pavattā sannikkhepanaṃ, sannikkhepane pavattā sannirumbhanaṃ na pāpuṇanti. Tattha tattheva pabbapabbaṃ sannisandhi odhiodhi hutvā tattakapāle pakkhittatilaṃ viya paṭapaṭāyantā bhijjanti. Tattha ko eko abhikkamati, kassa vā ekassa abhikkamanaṃ? Paramatthato hi dhātūnaṃyeva gamanaṃ, dhātūnaṃ ṭhānaṃ, dhātūnaṃ nisajjanaṃ, dhātūnaṃ sayanaṃ. Tasmiṃ tasmiñhi koṭṭhāse saddhiṃ rūpena –</p>

<p rend="gatha1">‘‘Aññaṃ uppajjate cittaṃ, aññaṃ cittaṃ nirujjhati;</p>

<p rend="gathalast">Avīcimanusambandho, nadīsotova vattatī’’ti. (dī. ni. aṭṭha. 1.214; ma. ni. aṭṭha. 1.109; saṃ. ni. aṭṭha. 3.5.368);</p>

<p rend="bodytext">Evaṃ abhikkamādīsu asammuyhanaṃ asammohasampajaññaṃ nāmāti. <hi rend="bold">Paccayasampatti</hi>nti paccayapāripūriṃ. <hi rend="bold">Ime cattāro</hi>ti sīlasaṃvaro, santoso, indriyasaṃvaro, satisampajaññanti ime cattāro araññavāsassa sambhārā <pb ed="M" n="2.0379" />. <hi rend="bold">Vattabbataṃ āpajjatī</hi>ti ‘‘asukassa bhikkhuno araññe tiracchānagatānaṃ viya vanacarakānaṃ viya ca nivāsamattameva, na araññavāsānucchavikā kāci sammāpaṭipattī’’ti apavādavasena vattabbataṃ, āraññakehi vā tiracchānagatehi vanacarakavisabhāgajanehi vippaṭipattivasena vatthabbataṃ āpajjati. <hi rend="bold">Bheravasaddaṃ sāventi,</hi> tāvatā apalāyantānaṃ <hi rend="bold">hatthehi sīsaṃ…pe… karonti</hi>. Kāḷakasadisattā <hi rend="bold">kāḷakaṃ,</hi> vītikkamasaṅkhātaṃ thullavajjaṃ. Tilakasadisattā <hi rend="bold">tilakaṃ,</hi> micchāvitakkasaṅkhātaṃ aṇumattavajjaṃ. <hi rend="bold">Ta</hi>nti pītiṃ. Vibhūtabhāvena upaṭṭhānato <hi rend="bold">khayato sammasanto</hi>.</p>

<p rend="bodytext"><hi rend="bold">Vivitta</hi>nti <pb ed="V" n="2.0346" /> janavivittaṃ. Tenāha <hi rend="bold">‘‘suñña’’</hi>nti. Taṃ pana janasaddanigghosābhāvena veditabbaṃ saddakaṇṭakattā jhānassāti āha <hi rend="bold">‘‘appasaddaṃ appanigghosanti attho’’</hi>ti. <hi rend="bold">Etadevā</hi>ti nissaddataṃyeva. <hi rend="bold">Vihāro</hi> pākāraparicchinno sakalo āvāso. <hi rend="bold">Aḍḍhayogo</hi> dīghapāsādo, ‘‘garuḷasaṇṭhānapāsādo’’tipi vadanti. <hi rend="bold">Pāsādo</hi> caturassapāsādo. <hi rend="bold">Hammiyaṃ</hi> muṇḍacchadanapāsādo. <hi rend="bold">Aṭṭo</hi> paṭirājūnaṃ paṭibāhanayoggo catuppañcabhūmako patissayaviseso. <hi rend="bold">Māḷo</hi> ekakūṭasaṅgahito anekakoṇavanto patissayaviseso. Aparo nayo – <hi rend="bold">vihāro</hi> nāma dīghamukhapāsādo. <hi rend="bold">Aḍḍhayogo</hi> ekapassacchadanakasenāsanaṃ. Tassa kira ekapasse bhitti uccatarā hoti, itarapasse nīcā. Etena taṃ ekapassacchadanakaṃ hoti. <hi rend="bold">Pāsādo</hi> nāma āyatacaturassapāsādo. <hi rend="bold">Hammiyaṃ</hi> muṇḍacchadanaṃ candikaṅgaṇayuttaṃ. <hi rend="bold">Guhā</hi> nāma kevalā pabbataguhā. <hi rend="bold">Leṇaṃ</hi> dvārabaddhaṃ pabbhāraṃ. <hi rend="bold">Maṇḍapo</hi>ti sākhāmaṇḍapo. Āvasathabhūtaṃ senāsanaṃ viharitabbaṭṭhena <hi rend="bold">vihārasenāsanaṃ</hi>. Masārakādi mañcapīṭhaṃ tattha attharitabbabhisi upadhānañca mañcapīṭhasambandhato <hi rend="bold">mañcapīṭhasenāsanaṃ</hi>. Cimilikādi bhūmiyaṃ santharitabbatāya <hi rend="bold">santhatasenāsanaṃ</hi>. Abhisaṅkhatābhāvato kevalaṃ sayanassa nisajjāya ca okāsabhūtaṃ rukkhamūlādi paṭikkamitabbaṭṭhānaṃ <hi rend="bold">okāsasenāsanaṃ. Senāsanaggahaṇena gahitamevā</hi>ti ‘‘vivittaṃ senāsana’’nti iminā senāsanaggahaṇena gahitameva sāmaññajotanābhāvato.</p>

<p rend="bodytext">Yadi evaṃ kasmā ‘‘arañña’’nti vuttanti āha <hi rend="bold">‘‘imassa panā’’</hi>tiādi. <hi rend="bold">Bhikkhunīnaṃ vasena āgata</hi>nti idaṃ vinaye tathā āgataṃ sandhāya vuttaṃ <pb ed="M" n="2.0380" />, <hi rend="bold">abhidhammepi</hi> (vibha. 529) pana ‘‘araññanti nikkhamitvā bahi indakhilā sabbametaṃ arañña’’nti āgatameva. Tattha hi yaṃ na gāmappadesantogadhaṃ, taṃ araññanti nippariyāyavasena tathā vuttaṃ. <hi rend="bold">Dhutaṅganiddese</hi> (visuddhi. 1.31) yaṃ vuttaṃ, taṃ yuttaṃ, tasmā tattha vuttanayena gahetabbanti adhippāyo. <hi rend="bold">Rukkhamūla</hi>nti rukkhasamīpaṃ. Vuttañhetaṃ ‘‘yāvatā majjhanhike kāle samantā chāyā pharati, nivāte paṇṇāni patanti, ettāvatā rukkhamūla’’nti. <hi rend="bold">Sela</hi>-saddo avisesato pabbatapariyāyoti katvā vuttaṃ <hi rend="bold">‘‘pabbatanti sela’’</hi>nti, na silāmayameva. Paṃsumayādiko hi tividhopi pabbato evāti. <hi rend="bold">Vivara</hi>nti dvinnaṃ pabbatānaṃ mitho āsannatare ṭhitānaṃ ovarakādisadisaṃ vivaraṃ. <hi rend="bold">Ekasmiṃyeva vā</hi> pabbate. <hi rend="bold">Umaṅgasadisa</hi>nti suduṅgāsadisaṃ. <hi rend="bold">Manussānaṃ anupacāraṭṭhāna</hi>nti pakatisañcāravasena manussehi na sañcaritabbaṭṭhānaṃ. <hi rend="bold">Ādi</hi>-saddena <hi rend="bold">‘‘vanapattha</hi>nti vanasaṇḍānametaṃ senāsanānaṃ adhivacanaṃ. <hi rend="bold">Vanapattha</hi>nti bhiṃsanakānametaṃ. <hi rend="bold">Vanapattha</hi>nti salomahaṃsānametaṃ. <hi rend="bold">Vanapattha</hi>nti pariyantānametaṃ. <hi rend="bold">Vanapattha</hi>nti na manussūpacārānametaṃ senāsanānaṃ adhivacana’’nti (vibha. 531) imaṃ pāḷippadesaṃ saṅgaṇhāti. <hi rend="bold">Acchanna</hi>nti kenaci chadanena antamaso rukkhasākhāyapi na chāditaṃ. <hi rend="bold">Nikkaḍḍhitvā</hi>ti nīharitvā. <hi rend="bold">Pabbhāraleṇasadise</hi>ti pabbhārasadise, leṇasadise vā.</p>

<p rend="bodytext">Piṇḍapātapariyesanaṃ <pb ed="V" n="2.0347" /><hi rend="bold">piṇḍapāto</hi> uttarapadalopenāti āha <hi rend="bold">‘‘piṇḍapātapariyesanato paṭikkanto’’</hi>ti. <hi rend="bold">Pallaṅka</hi>nti ettha <hi rend="bold">pari</hi>-saddo samantatoti etasmiṃ atthe, tasmā vāmoruṃ dakkhiṇoruñca samaṃ ṭhapetvā ubho pāde aññamaññaṃ sambandhe katvā nisajjā pallaṅkanti āha <hi rend="bold">‘‘samantato ūrubaddhāsana’’</hi>nti. Ūrūnaṃ bandhanavasena nisajjā pallaṅkaṃ. <hi rend="bold">Ābhujitvā</hi>ti ca yathā pallaṅkavasena nisajjā hoti, evaṃ ubho pāde ābhujite samiñjite katvā. Taṃ pana ubhinnaṃ pādānaṃ tathāsambandhatākaraṇanti āha <hi rend="bold">‘‘bandhitvā’’</hi>ti. Heṭṭhimakāyassa anujukaṃ ṭhapanaṃ nisajjāvacaneneva bodhitanti <hi rend="bold">ujuṃ kāya</hi>nti ettha <hi rend="bold">kāya</hi>-saddo uparimakāyavisayoti āha <hi rend="bold">‘‘uparimasarīraṃ ujukaṃ ṭhapetvā’’</hi>ti. Taṃ pana ujukaṃ ṭhapanaṃ sarūpato payojanato ca dassetuṃ <hi rend="bold">‘‘aṭṭhārasā’’</hi>tiādi vuttaṃ. <hi rend="bold">Na paṇamantī</hi>ti na oṇamanti. <hi rend="bold">Na paripatatī</hi>ti na vigacchati vīthiṃ na laṅgheti, tato <pb ed="M" n="2.0381" /> eva pubbenāparaṃ visesasampattiyā kammaṭṭhānaṃ vuddhiṃ phātiṃ gacchati. <hi rend="bold">Parimukha</hi>nti ettha <hi rend="bold">pari</hi>-saddo abhi-saddena samānatthoti āha <hi rend="bold">‘‘kammaṭṭhānābhimukha’’</hi>nti, bahiddhā puthuttārammaṇato nivāretvā kammaṭṭhānaṃyeva purakkhatvāti attho. Samīpattho vā <hi rend="bold">pari</hi>-saddoti dassento <hi rend="bold">‘‘mukhasamīpe vā katvā’’</hi>ti āha. Ettha ca yathā ‘‘vivittaṃ senāsanaṃ bhajatī’’tiādinā bhāvanānurūpaṃ senāsanaṃ dassitaṃ, evaṃ <hi rend="bold">nisīdatī</hi>ti iminā alīnānuddhaccapakkhiyo santo iriyāpatho dassito. ‘‘Pallaṅkaṃ ābhujitvā’’ti iminā nisajjāya daḷhabhāvo. ‘‘Parimukhaṃ satiṃ upaṭṭhapetvā’’ti iminā ārammaṇapariggahūpāyo.</p>

<p rend="bodytext"><hi rend="bold">Parīti pariggahaṭṭho</hi> ‘‘pariṇāyikā’’tiādīsu (dha. sa. 16, 20) viya. <hi rend="bold">Mukhanti niyyānaṭṭho</hi> ‘‘suññatavimokkhamukha’’ntiādīsu viya. Paṭipakkhato niggamanaṭṭho hi niyyānaṭṭho, tasmā <hi rend="bold">pariggahitaniyyānaṃ sati</hi>nti sabbathā gahitāsammosaṃ pariccattasammosaṃ satiṃ katvā, paramasatinepakkaṃ upaṭṭhapetvāti attho.</p>

<p rend="bodytext">Abhijjhāyati gijjhati abhikaṅkhati etāyāti <hi rend="bold">abhijjhā,</hi> lobho. <hi rend="bold">Lujjanaṭṭhenā</hi>ti bhijjanaṭṭhena, khaṇe khaṇe bhijjanaṭṭhenāti attho. <hi rend="bold">Vikkhambhanavasenā</hi>ti ettha vikkhambhanaṃ anuppādanaṃ appavattanaṃ paṭipakkhena suppahīnattā. <hi rend="bold">Pahīnattā</hi>ti ca pahīnasadisataṃ sandhāya vuttaṃ jhānassa anadhigatattā. Tathāpi nayidaṃ cakkhuviññāṇaṃ viya sabhāvato vigatābhijjhaṃ, atha kho bhāvanāvasena. Tenāha <hi rend="bold">‘‘na cakkhuviññāṇasadisenā’’</hi>ti. <hi rend="bold">Eseva nayo</hi>ti yathā cakkhuviññāṇaṃ sabhāvena vigatābhijjhaṃ abyāpannañca na bhāvanāya vikkhambhitattā, na evamidaṃ. Idaṃ pana cittaṃ bhāvanāya parisodhitattā abyāpannaṃ vigatathinamiddhaṃ anuddhataṃ nibbicikicchañcāti attho. <hi rend="bold">Purimapakati</hi>nti parisuddhapaṇḍarasabhāvaṃ. ‘‘Yā tasmiṃ samaye cittassa <pb ed="V" n="2.0348" /> akalyatā’’tiādinā (dha. sa. 1162; vibha. 546) thinassa, ‘‘yā tasmiṃ samaye kāyassa akalyatā’’tiādinā (dha. sa. 1163; vibha. 546) ca middhassa abhidhamme niddiṭṭhattā vuttaṃ <hi rend="bold">‘‘thinaṃ cittagelaññaṃ, middhaṃ cetasikagelañña’’</hi>nti. Satipi hi aññamaññaṃ avippayoge cittakāyalahutādīnaṃ viya cittacetasikānaṃ yathākkamaṃ taṃtaṃvisesassa yā tesaṃ akalyatādīnaṃ visesapaccayatā, ayametesaṃ sabhāvoti daṭṭhabbaṃ. <hi rend="bold">Ālokasaññī</hi>ti ettha atisayattavisiṭṭhaatthiatthāvabodhakoyamīkāroti dassento āha <hi rend="bold">‘‘rattimpi…pe… samannāgato’’</hi>ti. <hi rend="bold">Idaṃ ubhaya</hi>nti satisampajaññamāha.</p>

<p rend="bodytext"><hi rend="bold">Atikkamitvā</hi>ti <pb ed="M" n="2.0382" /> vikkhambhanavasena pajahitvā. Kathamidaṃ kathamidanti pavattiyā kathaṃkathā, vicikicchā, sā etassa atthīti kathaṃkathī, na kathaṃkathīti <hi rend="bold">akathaṃkathī,</hi> nibbicikiccho. <hi rend="bold">Lakkhaṇādibhedato</hi>ti ettha <hi rend="bold">ādi</hi>-saddena paccayaparihānappahāyakādīnampi saṅgaho daṭṭhabbo. Tepi hi pabhedato daṭṭhabbāti. <hi rend="bold">Ucchinditvā pātentī</hi>ti ettha ucchindanaṃ pātanañca tāsaṃ paññānaṃ anuppannānaṃ uppajjituṃ appadānameva. Iti mahaggatānuttarapaññānaṃ ekaccāya ca parittapaññāya anuppattihetubhūtā nīvaraṇadhammā itarāya ca samatthataṃ vihanantiyevāti <hi rend="bold">‘‘paññāya dubbalīkaraṇā’’</hi>ti vuttā. <hi rend="bold">Appento</hi>ti nigamento.</p>

<p rend="centre">Attantapasuttavaṇṇanā niṭṭhitā.</p>

<p rend="title">9-10. Taṇhāsuttādivaṇṇanā</p>

<p rend="bodytext" n="199-200"><hi rend="paranum">199-200</hi><hi rend="dot">.</hi> Navame tayo bhave ajjhottharitvā ṭhitaṃ ‘‘ajjhattikassa upādāya aṭṭhārasa taṇhāvicaritānī’’tiādinā vuttaṃ taṃ taṃ attano koṭṭhāsabhūtaṃ jālametissā atthīti <hi rend="bold">jālinī</hi>. Tenāha <hi rend="bold">‘‘tayo vā bhave’’</hi>tiādi. <hi rend="bold">Tattha tatthā</hi>ti tasmiṃ tasmiṃ bhave, ārammaṇe vā. <hi rend="bold">Apicā</hi>tiādinā niddesanayena visattikāpadassa atthaṃ dassento niddesapāḷiyā ekadesaṃ dasseti <hi rend="bold">‘‘visamūlā’’</hi>tiādinā. Ayañhettha <hi rend="bold">niddesapāḷi</hi> (mahāni. 3; cūḷani. mettagūmāṇavapucchāniddeso 22, khaggavisāṇasuttaniddeso 124) –</p>

<p rend="indent">‘‘Visattikāti kenaṭṭhena visattikā? Visatāti visattikā, visaṭāti visattikā, visālāti visattikā, visakkatīti visattikā, visaṃharatīti visattikā, visaṃvādikāti visattikā, visamūlāti visattikā, visaphalāti visattikā <pb ed="V" n="2.0349" />. Visaparibhogāti visattikā. Visālā vā pana sā taṇhā rūpe sadde gandhe rase phoṭṭhabbe kule gaṇe āvāse lābhe yase pasaṃsāya sukhe cīvarapiṇḍapātasenāsanagilānapaccayabhesajjaparikkhāre kāmadhātuyā rūpadhātuyā arūpadhātuyā kāmabhave rūpabhave arūpabhave saññibhave asaññibhave nevasaññināsaññibhave <pb ed="M" n="2.0383" /> ekavokārabhave catuvokārabhave pañcavokārabhave atīte anāgate paccuppanne diṭṭhasutamutaviññātabbesu visaṭā vitthatāti visattikā’’ti.</p>

<p rend="bodytext">Tattha (mahāni. aṭṭha. 3; saṃ. ni. ṭī. 1.1.1 oghataraṇasuttavaṇṇanā) <hi rend="bold">visatā</hi>ti vitthatā rūpādīsu tebhūmakadhammabyāpanavasena. <hi rend="bold">Visaṭā</hi>ti purimavacanameva ta-kārassa ṭa-kāraṃ katvā vuttaṃ. <hi rend="bold">Visālā</hi>ti vipulā. <hi rend="bold">Visakkatī</hi>ti parisahati. Ratto hi rāgavatthunā parena tāḷiyamānopi sahati, vipphandanaṃ vā ‘‘visakkana’’nti vadanti. <hi rend="bold">Visaṃharatī</hi>ti tathā tathā kāmesu ānisaṃsaṃ dassentī vividhehi ākārehi nekkhammābhimukhappavattito cittaṃ saṃharati saṃkhipati. Visaṃ vā dukkhaṃ, taṃ harati upanetīti attho. Aniccādiṃ niccādito gaṇhantī <hi rend="bold">visaṃvādikā</hi> hoti. Dukkhanibbattakassa kammassa hetubhāvato <hi rend="bold">visamūlā,</hi> visaṃ vā dukkhadukkhādibhūtā vedanā mūlaṃ etissāti <hi rend="bold">visamūlā</hi>. Dukkhasamudayattā visaṃ phalaṃ etissāti <hi rend="bold">visaphalā</hi>. Taṇhāya rūpādikassa dukkhassa paribhogo hoti, na amatassāti sā <hi rend="bold">visaparibhogā</hi> vuttā. Sabbattha niruttivasena padasiddhi veditabbā. Yo panettha padhāno attho, taṃ dassetuṃ puna <hi rend="bold">‘‘visaṭā vā panā’’</hi>tiādi vuttaṃ.</p>

<p rend="bodytext">Tantaṃ vuccati (dī. ni. ṭī. 2.95 apasādanāvaṇṇanā; saṃ. ni. ṭī. 2.2.60) vatthavinanatthaṃ tantavāyehi daṇḍake āsañcitvā pasāritasuttavaṭṭi ‘‘tanīyatī’’ti katvā, taṃ pana suttaṃ santānākulatāya nidassanabhāvena ākulameva gahitanti āha <hi rend="bold">‘‘tantaṃ viya ākulajāto’’</hi>ti. Saṅkhepato vuttamatthaṃ vitthārato dassetuṃ <hi rend="bold">‘‘yathā nāmā’’</hi>tiādi vuttaṃ. <hi rend="bold">Samānetu</hi>nti pubbenāparaṃ samaṃ katvā ānetuṃ, avisamaṃ ujuṃ kātunti attho. Tantameva vā ākulaṃ tantākulaṃ, tantākulaṃ viya jāto bhūtoti <hi rend="bold">tantākulakajāto</hi>. Vinanato gulāti itthiliṅgavasena laddhanāmassa tantavāyassa guṇṭhikaṃ nāma ākulabhāvena aggato vā mūlato vā duviññeyyameva khalibaddhatantasuttanti āha <hi rend="bold">‘‘gulāguṇṭhikaṃ vuccati pesakārakañjiyasutta’’</hi>nti.</p>

<p rend="bodytext"><hi rend="bold">Sakuṇikā</hi>ti paṭapadasakuṇikā. Sā hi rukkhasākhāsu olambanakuṭavā hoti. Tañhi <pb ed="M" n="2.0384" /><pb ed="V" n="2.0350" /> sā kuṭavaṃ tato tato tiṇahīrādike ānetvā tathā vinati, yathā te pesakārakañjiyasuttaṃ viya aggena vā aggaṃ, mūlena vā mūlaṃ samānetuṃ vivecetuṃ vā na sakkā. Tenāha <hi rend="bold">‘‘yathā’’</hi>tiādi. <hi rend="bold">Tadubhayampi</hi> ‘‘gulāguṇṭhika’’nti vuttaṃ kañjiyasuttaṃ kulāvakañca. <hi rend="bold">Purimanayenevā</hi>ti ‘‘evameva sattā’’tiādinā vuttanayeneva. Kāmaṃ muñjapabbajatiṇāni yathājātānipi dīghabhāvena patitvā araññaṭṭhāne aññamaññaṃ vinandhitvā ākulabyākulāni hutvā tiṭṭhanti, tāni pana na tathā dubbiveciyāni yathā rajjubhūtānīti dassetuṃ <hi rend="bold">‘‘yathā tānī’’</hi>tiādi vuttaṃ. Sesamettha heṭṭhā vuttanayameva.</p>

<p rend="bodytext"><hi rend="bold">Apāyā</hi>ti avaḍḍhikā, sukhena, sukhahetunā vā virahitāti attho. <hi rend="bold">Dukkhassa gatibhāvato</hi>ti āpāyikassa dukkhassa pavattiṭṭhānabhāvato. <hi rend="bold">Sukhasamussayato</hi>ti abbhudayato. <hi rend="bold">Vinipatitattā</hi>ti virūpaṃ nipātattā, yathā tenattabhāvena sukhasamussayo na hoti, evaṃ nipatitattā. <hi rend="bold">Itaro</hi>ti saṃsāro. Nanu ‘‘apāya’’ntiādinā vuttopi saṃsāro evāti? Saccametaṃ, nirayādīnaṃ pana adhimattadukkhabhāvadassanatthaṃ apāyādiggahaṇaṃ. Gobalībaddañāyenāyamattho veditabbo.</p>

<p rend="bodytext"><hi rend="bold">Khandhānañca paṭipāṭī</hi>ti pañcannaṃ khandhānaṃ hetuphalabhāvena aparāparappavatti. <hi rend="bold">Abbocchinnaṃ vattamānā</hi>ti avicchedena vattamānā. <hi rend="bold">Taṃ sabbampī</hi>ti taṃ ‘‘apāya’’ntiādinā vuttaṃ sabbaṃ apāyadukkhañca vaṭṭadukkhañca. <hi rend="bold">Mahāsamudde vātakkhittā nāvā viyā</hi>ti idaṃ paribbhamanaṭṭhānassa mahantadassanatthañceva paribbhamanassa anavaṭṭhitatādassanatthañca upamā. <hi rend="bold">Yante yuttagoṇo viyā</hi>ti idaṃ pana avasībhāvadassanatthañceva duppamokkhabhāvadassanatthañcāti veditabbaṃ.</p>

<p rend="bodytext"><hi rend="bold">‘‘Samūhaggāho</hi>ti taṇhāmānadiṭṭhīnaṃ sādhāraṇaggāho’’ti vadanti, ‘‘itthaṃ evaṃ aññathā’’ti pana visesaṃ akatvā gahaṇaṃ samūhaggāhoti daṭṭhabbo. <hi rend="bold">Visesaṃ akatvā</hi>ti ca anupanidhānaṃ samato asamato ca upanidhānanti imaṃ vibhāgaṃ akatvāti attho. <hi rend="bold">Ittha</hi>nti hi anupanidhānaṃ kathitaṃ. <hi rend="bold">Evaṃ aññathā</hi>ti pana samato asamato ca upanidhānaṃ. <hi rend="bold">Aññaṃ ākāra</hi>nti parasantānagataṃ ākāraṃ.</p>

<p rend="bodytext"><hi rend="bold">Atthī</hi>ti <pb ed="M" n="2.0385" /> sadā saṃvijjatīti attho. <hi rend="bold">Sīdatī</hi>ti nassati. <hi rend="bold">Saṃsayaparivitakkavasenā</hi>ti ‘‘kiṃ nu kho ahaṃ siyaṃ, na siya’’nti evaṃ parivitakkavasena. <hi rend="bold">Patthanākappanavasenā</hi>ti ‘‘api nāma sādhu panāhaṃ siya’’nti evaṃ patthanāya kappanavasena. <hi rend="bold">Suddhasīsā</hi>ti taṇhāmānadiṭṭhīnaṃ <pb ed="V" n="2.0351" /> sādhāraṇā sīsā. ‘‘Itthaṃ evaṃ aññathā’’ti vuttassa visesassa anissitattā <hi rend="bold">‘‘suddhasīsā’’</hi>ti vuttā. Tattha diṭṭhisīsehi diṭṭhiyā gahitāya tadavinābhāvinī taṇhā dassitā, catūhi sīsehi dvādasahi ca sīsamūlakehi mānadiṭṭhīhi ayameva taṇhā dassitāti āha <hi rend="bold">‘‘evamete…pe… taṇhāvicaritadhammā veditabbā’’</hi>ti. Nanu ca mānadiṭṭhiggāhopi idhādhippeto, yato ‘‘taṇhāmānadiṭṭhivasena samūhaggāho’’ti aṭṭhakathāyaṃ vuttaṃ, tasmā kathaṃ taṇhāvicaritānīti idaṃ vacanaṃ? Vuccate – diṭṭhimānesupi taṇhāvicaritānīti vacanaṃ aññamaññaṃ vippayogīnaṃ diṭṭhimānānaṃ taṇhāya avippayogānaṃ taṃmūlakattā tappadhānatāya katanti veditabbaṃ. Dasamaṃ uttānameva.</p>

<p rend="centre">Taṇhāsuttādivaṇṇanā niṭṭhitā.</p>

<p rend="centre">Mahāvaggavaṇṇanā niṭṭhitā.</p>

<p rend="centre">Catutthapaṇṇāsakaṃ niṭṭhitaṃ.</p>

<p rend="strong">5. Pañcamapaṇṇāsakaṃ</p>

<p rend="chapter">(21) 1. Sappurisavaggo</p>

<p rend="title">1-10. Sikkhāpadasuttādivaṇṇanā</p>

<p rend="bodytext" n="201-210"><hi rend="paranum">201-210</hi><hi rend="dot">.</hi> Pañcamassa <pb ed="M" n="2.0386" /><pb ed="V" n="2.0352" /> paṭhame <hi rend="bold">asappuriso</hi>ti lāmakapuriso. Pāṇaṃ atipātetīti <hi rend="bold">pāṇātipātī</hi>. Adinnaṃ ādiyatīti <hi rend="bold">adinnādāyī</hi>. Kāmesu micchā caratīti <hi rend="bold">kāmesumicchācārī</hi>. Musā vadatīti <hi rend="bold">musāvādī</hi>. Surāmerayamajjapamāde tiṭṭhatīti <hi rend="bold">surāmerayamajjapamādaṭṭhāyī. Pāṇātipāte samādapetī</hi>ti yathā pāṇaṃ atipāteti, tathā naṃ tattha gahaṇaṃ gaṇhāpeti. Sesesupi eseva nayo. <hi rend="bold">Ayaṃ vuccatī</hi>ti ayaṃ evarūpo puggalo yasmā sayaṃkatena ca dussīlyena samannāgato, yañca samādapitena kataṃ, tato upaḍḍhassa dāyādo, tasmā ‘‘asappurisena asappurisataro’’ti vuccati. <hi rend="bold">Sappuriso</hi>ti uttamapuriso. <hi rend="bold">Sappurisena sappurisataro</hi>ti attanā ca katena susīlyena samannāgatattā yañca samādapito karoti, tato upaḍḍhassa dāyādattā uttamapurisena uttamapurisataro. Ettha ca parena kataṃ dussīlyaṃ susīlyaṃ vā āṇattiyā attanā ca vacippayogena katanti āṇāpanavasena pasutapāpassa puññassa vā dāyādo ‘‘tato upaḍḍhassa dāyādo’’ti vutto. Dutiyādīni uttānatthāneva.</p>

<p rend="centre">Sikkhāpadasuttādivaṇṇanā niṭṭhitā.</p>

<p rend="centre">Sappurisavaggavaṇṇanā niṭṭhitā.</p>

<p rend="bodytext" n="211-220"><hi rend="paranum">211-220</hi><hi rend="dot">.</hi> Dutiyo parisāvaggo uttānatthoyeva.</p>

<p rend="chapter">(23) 3. Duccaritavaggavaṇṇanā</p>

<p rend="bodytext" n="221-231"><hi rend="paranum">221-231</hi><hi rend="dot">.</hi> Tatiyassa <pb ed="V" n="2.0353" /> paṭhamādīni uttānatthāneva. <hi rend="bold">Cintākavī</hi>tiādīsu vatthuanusandhiubhayameva cirena cintetvā karaṇavasena <hi rend="bold">cintākavi</hi> veditabbo. Kiñci sutvā sutena assutaṃ anusandhetvā karaṇavasena <hi rend="bold">sutakavi,</hi> kiñci atthaṃ upadhāretvā tassa saṅkhipanavitthāraṇādivasena <hi rend="bold">atthakavi</hi><pb ed="M" n="2.0387" /> yaṃkiñci parena kataṃ kabbaṃ nāṭakaṃ vā disvā taṃsadisameva aññaṃ attano ṭhānuppattikappaṭibhānena karaṇavasena <hi rend="bold">paṭibhānakavi</hi> veditabbo.</p>

<p rend="centre">Duccaritavaggavaṇṇanā niṭṭhitā.</p>

<p rend="chapter">(24) 4. Kammavaggo</p>

<p rend="title">1. Saṃkhittasuttavaṇṇanā</p>

<p rend="bodytext" n="232"><hi rend="paranum">232</hi><hi rend="dot">.</hi> Catutthassa paṭhame <hi rend="bold">kāḷaka</hi>nti malīnaṃ, cittassa appabhassarabhāvakaranti attho. Taṃ panettha kammapathappattameva adhippetanti āha <hi rend="bold">‘‘dasaakusalakammapatha’’</hi>nti. Kaṇhābhijātihetuto vā <hi rend="bold">kaṇhaṃ</hi>. Tenāha <hi rend="bold">‘‘kaṇhavipāka’’</hi>nti. Apāyūpapatti manussesu ca dobhaggiyaṃ kaṇhavipāko, yaṃ tassa tamabhāvo vutto. <hi rend="bold">Nibbattanato</hi>ti nibbattāpanato. <hi rend="bold">Paṇḍaraka</hi>nti odātaṃ, cittassa pabhassarabhāvakaranti attho. Sukkābhijātihetuto vā <hi rend="bold">sukkaṃ</hi>. Tenāha <hi rend="bold">‘‘sukkavipāka’’</hi>nti. Saggūpapatti manussasobhaggiyañca sukkavipāko, yaṃ tassa jotibhāvo vutto. Ukkaṭṭhaniddesena pana <hi rend="bold">‘‘sagge nibbattanato’’</hi>ti vuttaṃ, nibbattāpanatoti attho. <hi rend="bold">Missakakamma</hi>nti kālena kaṇhaṃ kālena sukkanti evaṃ missakavasena katakammaṃ. <hi rend="bold">Sukhadukkhavipāka</hi>nti vatvā tattha sukhadukkhānaṃ pavattiākāraṃ dassetuṃ <hi rend="bold">‘‘missakakammaṃ hī’’</hi>tiādi vuttaṃ. Kammassa kaṇhasukkasamaññā kaṇhasukkābhijātihetutāyāti apacayagāmitāya tadubhayaviddhaṃsakassa kammakkhayakarakammassa idha sukkapariyāyopi icchitoti āha <hi rend="bold">‘‘ubhaya…pe… ayamettha attho’’</hi>ti. Tattha <hi rend="bold">ubhayavipākassā</hi>ti <pb ed="V" n="2.0354" /> yathādhigatassa ubhayavipākassa. Sampattibhavapariyāpanno hi vipāko idha sukkaṃ sukkavipākoti adhippeto, na accantaparisuddho ariyaphalavipāko.</p>

<p rend="centre">Saṃkhittasuttavaṇṇanā niṭṭhitā.</p>

<p rend="title">2. Vitthārasuttavaṇṇanā</p>

<p rend="bodytext" n="233"><hi rend="paranum">233</hi><hi rend="dot">.</hi> Dutiye <pb ed="M" n="2.0388" /><hi rend="bold">sabyābajjha</hi>nti vā sadukkhaṃ, attanā uppādetabbena dukkhena sadukkhanti attho, dukkhasaṃvattanikanti vuttaṃ hoti. Kāyasaṅkhārādīsu kāyadvāre gahaṇādivasena copanappattā dvādasa akusalacetanā abyābajjhakāyasaṅkhāro nāma. Vacīdvāre hanusaṃcopanavasena vacībhedappavattikā tāyeva dvādasa vacīsaṅkhāro nāma. Ubhayacopanaṃ appatvā raho cintentassa manodvāre pavattā manosaṅkhāro nāma. Iti tīsupi dvāresu kāyaduccaritādibhedā akusalā cetanāva saṅkhārāti veditabbā. <hi rend="bold">Abhisaṅkharotīti āyūhati,</hi> taṃ pana āyūhanaṃ paccayasamavāyasiddhito saṅkaḍḍhitvā piṇḍanaṃ viya hoti. <hi rend="bold">Sadukkhaṃ loka</hi>nti apāyalokamāha. <hi rend="bold">Vipākaphassā</hi>ti phassasīsena tattha vipākappavattamāha. <hi rend="bold">Vemānikapetā</hi>ti idaṃ bāhullato vuttaṃ, itaresampi vinipātikānaṃ kālena sukhaṃ, kālena dukkhaṃ hoti. <hi rend="bold">Tassa pahānāyā</hi>ti tassa yathāvuttassa kammassa anuppattidhammatāpādanāya. <hi rend="bold">Yā cetanā</hi>ti yā apacayagāminicetanā. Tenevāha <hi rend="bold">‘‘vivaṭṭagāminī maggacetanā veditabbā’’</hi>ti.</p>

<p rend="centre">Vitthārasuttavaṇṇanā niṭṭhitā.</p>

<p rend="title">3-9. Soṇakāyanasuttādivaṇṇanā</p>

<p rend="bodytext" n="234-240"><hi rend="paranum">234-240</hi><hi rend="dot">.</hi> Tatiye <hi rend="bold">purimāni, bhante, divasāni purimatarānī</hi>ti ettha hiyyo divasaṃ purimaṃ nāma, tato paraṃ purimataranti āha <hi rend="bold">‘‘atītānantaradivasato paṭṭhāyā’’</hi>tiādi. Iti imesu dvīsu pavattito yathākkamaṃ purimapurimatarabhāvo dassito. Evaṃ santepi yadettha ‘‘purimatara’’nti vuttaṃ, tato pabhuti yaṃ yaṃ oraṃ, taṃ taṃ purimaṃ. Yaṃ yaṃ paraṃ, taṃ taṃ purimataraṃ orapārabhāvassa viya purimatarabhāvassa ca apekkhāsiddhattā. Sesaṃ vuttanayameva. Catutthādīni uttānatthāneva.</p>

<p rend="centre">Soṇakāyanasuttādivaṇṇanā niṭṭhitā.</p>

<p rend="title">10-11. Samaṇasuttādivaṇṇanā</p>

<p rend="bodytext" n="241-242"><hi rend="paranum">241-242</hi><hi rend="dot">.</hi> Dasame <pb ed="V" n="2.0355" /><pb ed="M" n="2.0389" /><hi rend="bold">sesapadesupī</hi>ti ‘‘idha dutiyo samaṇo’’tiādīsu sesapadesupi. Yathā hi ‘‘vivicceva kāmehī’’ti (dī. ni. 1.226; ma. ni. 1.271, 287, 297; saṃ. ni. 2.152; a. ni. 4.123) ettha kato niyamo ‘‘vivicca akusalehī’’ti etthāpi katoyeva hoti sāvadhāraṇaatthassa icchitabbattā, evamidhāpīti. Tenāha <hi rend="bold">‘‘dutiyādayopi hī’’</hi>tiādi. Sāmaññaphalādhigamavasena nippariyāyato samaṇabhāvoti tesaṃ vasenettha cattāro samaṇā desitā. Imasmiñhi ṭhāne cattāro phalaṭṭhakasamaṇāva adhippetā samitapāpasamaṇaggahaṇato. Kasmā panettha mahāparinibbāne viya maggaṭṭhā tadatthāya paṭipannāpi na gahitāti? Veneyyajjhāsayato. Tattha hi maggādhigamatthāya vipassanāpi ito bahiddhā natthi, kuto maggaphalānīti dassentena bhagavatā ‘‘ñāyassa dhammassa padesavattī, ito bahiddhā samaṇopi natthī’’ti (dī. ni. 2.214) vuttaṃ. Idha pana niṭṭhānappattameva taṃtaṃsamaṇabhāvaṃ gaṇhantena phalaṭṭhakasamaṇāva gahitā, maggaṭṭhato phalaṭṭho savisesaṃ dakkhiṇeyyoti. Svāyamattho dvīsu suttesu desanābhedeneva viññāyatīti. <hi rend="bold">Rittā</hi>ti vivittā. <hi rend="bold">Tucchā</hi>ti nissārā paṭipannakasārābhāvato.</p>

<p rend="bodytext">Pavadanti etehīti <hi rend="bold">pavādā</hi>. Diṭṭhigatikānaṃ nānādiṭṭhidīpakasamayāti āha <hi rend="bold">‘‘cattāro sassatavādā’’</hi>tiādi. Tattha <hi rend="bold">cattāro sassatavādā</hi>ti lābhivasena tayo, takkivasena ekoti evaṃ cattāro sassatavādā. Pubbenivāsañāṇalābhī titthiyo mandapañño anekajātisatasahassamattaṃ anussarati, majjhapañño dasa saṃvaṭṭavivaṭṭakappāni, tikkhapañño cattālīsa saṃvaṭṭavivaṭṭakappāni, na tato paraṃ. So evaṃ anussaranto ‘‘sassato attā ca loko cā’’ti abhivadati, takkī pana takkapariyāhataṃ vīmaṃsānucaritaṃ sayaṃpaṭibhānaṃ ‘‘sassato attā ca loko cā’’ti abhivadati. Tena vuttaṃ ‘‘lābhivasena tayo, takkivasena ekoti evaṃ cattāro sassatavādā’’ti.</p>

<p rend="bodytext">Sattesu <pb ed="M" n="2.0390" /> saṅkhāresu ca ekaccaṃ sassatanti pavatto vādo ekaccasassatavādo. So pana brahmakāyikakhiḍḍāpadosikamanopadosikattabhāvato cavitvā idhāgatānaṃ takkino ca uppajjanavasena catubbidhoti āha <hi rend="bold">‘‘cattāro ekaccasassatavādā’’</hi>ti.</p>

<p rend="bodytext"><hi rend="bold">Cattāro antānantikā</hi>ti ettha amati gacchati ettha vosānanti anto, mariyādā. Tappaṭisedhena <pb ed="V" n="2.0356" /> ananto. Anto ca ananto ca antānanto sāmaññaniddesena, ekasesena vā ‘‘nāmarūpapaccayā saḷāyatana’’ntiādīsu (ma. ni. 3.126; udā. 1) viya. Antānantasahacarito vādo antānanto yathā ‘‘kuntā carantī’’ti. Antānantasannissayo vā yathā ‘‘mañcā ghosantī’’ti. So etesaṃ atthīti <hi rend="bold">antānantikā</hi>. ‘‘Antavā attā ca loko ca, anantavā attā ca loko ca, antavā ca anantavā ca attā ca loko ca, nevantavā nānantavā’’ti evaṃ pavattavādā cattāro. Avaḍḍhitakasiṇassa taṃ kasiṇaṃ attāti ca lokoti ca gaṇhantassa vasena paṭhamo vutto, dutiyo vaḍḍhitakasiṇassa vasena vutto, tatiyo tiriyaṃ vaḍḍhetvā uddhamadho avaḍḍhitakasiṇassa, catuttho takkivasena vutto. Ettha ca yuttaṃ tāva purimānaṃ tiṇṇaṃ vādānaṃ antañca anantañca antānantañca ārabbha pavattavādattā antānantikattaṃ, pacchimassa pana tadubhayanisedhanavasena pavattavādattā kathamantānantikattanti? Tadubhayappaṭisedhanavasena pavattavādattā eva. Antānantikappaṭisedhavādopi hi antānantavisayo eva taṃ ārabbha pavattattā.</p>

<p rend="bodytext">Na maratīti amarā. Kā sā? ‘‘Evantipi me no’’tiādinā (dī. ni. 1.62) nayena pariyantarahitā diṭṭhigatikassa diṭṭhi ceva vācā ca. Vividho khepoti vikkhepo, amarāya diṭṭhiyā, vācāya vā vikkhepoti amarāvikkhepo, so etassa atthīti <hi rend="bold">amarāvikkhepiko</hi>. Atha vā amarā nāma macchajāti, sā ummujjanādivasena udake sandhāvamānā gāhaṃ na gacchati, evamevaṃ ayampi vādo ito cito ca sandhāvati, gāhaṃ na upagacchatīti amarāvikkhepoti vuccati, so etesaṃ atthīti <hi rend="bold">amarāvikkhepikā</hi>. Svāyaṃ vādo musāvādānuyogachandarāgabhayamohabhāvahetukatāya catudhā pavattoti āha <hi rend="bold">‘‘cattāro amarāvikkhepikā’’</hi>ti.</p>

<p rend="bodytext">Adhicca <pb ed="M" n="2.0391" /> yathicchakaṃ yaṃ kiñci kāraṇaṃ kassaci buddhipubbaṃ vā vinā samuppannoti attalokasaññitānaṃ khandhānaṃ adhicca pavattiākārārammaṇaṃ dassanaṃ tadākārasannissayena pavattito tadākārasahacaritatāya ca ‘‘adhiccasamuppanna’’nti vuccati yathā ‘‘mañcā ghosanti’’, ‘‘kuntā carantī’’ti ca. Taṃ etesaṃ atthīti <hi rend="bold">adhiccasamuppannikā</hi>. Lābhivasena takkivasena ca <hi rend="bold">‘‘dve adhiccasamuppannikā’’</hi>ti vuttaṃ.</p>

<p rend="bodytext">Saññīti pavatto vādo saññivādo, so etesaṃ atthīti <hi rend="bold">saññivādā</hi>. Rūpicatukkaṃ ekantasukhacatukkanti imesaṃ catunnaṃ catukkānaṃ vasena <hi rend="bold">soḷasa saññivādā</hi>. Imesuyeva purimānaṃ dvinnaṃ <pb ed="V" n="2.0357" /> catukkānaṃ vasena <hi rend="bold">aṭṭha saññivādā, aṭṭha nevasaññināsaññivādā</hi> veditabbā. Kevalañhi tattha ‘‘saññī attā’’ti gaṇhantānaṃ tā diṭṭhiyo, idha asaññīti ca nevasaññīnāsaññīti ca.</p>

<p rend="bodytext"><hi rend="bold">Satta ucchedavādā</hi>ti manussattabhāve kāmāvacaradevattabhāve rūpāvacarattabhāve catubbidhārūpattabhāve ca ṭhatvā sattassa ucchedapaññāpanavasena satta ucchedavādā.</p>

<p rend="bodytext"><hi rend="bold">Pañca diṭṭhadhammanibbānavādā</hi>ti pañcakāmaguṇaupabhogavasena catubbidharūpajjhānasukhaparibhogavasena ca diṭṭhadhamme nibbūtipaññāpanavādā. <hi rend="bold">Diṭṭhadhammo</hi>ti paccakkhadhammo vuccati, tattha tattha paṭiladdhattabhāvassetaṃ adhivacanaṃ. Diṭṭhadhamme nibbānaṃ diṭṭhadhammanibbānaṃ, imasmiṃyeva attabhāve dukkhavūpasamanti attho. Taṃ vadantīti <hi rend="bold">diṭṭhadhammanibbānavādā</hi>.</p>

<p rend="bodytext">Ñāyati kamati paṭivijjhatīti ñāyo, so eva nibbānasampāpakahetutāya dhammoti āha <hi rend="bold">‘‘ñāyassa dhammassā’’</hi>ti. <hi rend="bold">Ito bahiddhā samaṇopi natthī</hi>tiādīsu kasmā panete aññattha natthīti? Akkhettatāya. Yathā hi na āragge sāsapo tiṭṭhati, na udakapiṭṭhe aggi jalati, na piṭṭhipāsāṇe bījāni viruhanti, evamevaṃ bāhiresu titthāyatanesu na ime samaṇā uppajjanti, imasmiṃyeva sāsane uppajjanti. Kasmā? Sukkhettatāya. Sā pana nesaṃ akkhettatā sukkhettatā ca ariyamaggassa abhāvato bhāvato ca veditabbā. Tenāha bhagavā –</p>

<p rend="indent">‘‘Yasmiṃ kho, subhadda, dhammavinaye ariyo aṭṭhaṅgiko maggo na upalabbhati, samaṇopi tattha na upalabbhati, dutiyopi tattha <pb ed="M" n="2.0392" /> samaṇo na upalabbhati, tatiyopi tattha samaṇo na upalabbhati, catutthopi tattha samaṇo na upalabbhati. Yasmiñca kho, subhadda, dhammavinaye ariyo aṭṭhaṅgiko maggo upalabbhati, samaṇopi tattha upalabbhati, dutiyopi tattha… tatiyopi tattha… catutthopi tattha samaṇo upalabbhati. Imasmiṃ kho, subhadda, dhammavinaye ariyo aṭṭhaṅgiko maggo upalabbhati. Idheva, subhadda, samaṇo, idha dutiyo samaṇo, idha tatiyo samaṇo, idha catuttho samaṇo, suññā parappavādā samaṇebhi aññehī’’ti (dī. ni. 2.214).</p>

<p rend="bodytext">Ariyamaggassa ca abhāvo bhāvo ca suparisuddhassa sīlassa suparisuddhāya samathavipassanābhāvanāya abhāvato bhāvato ca veditabbo. Tadubhayañca durakkhātasvākkhātabhāvahetukaṃ <pb ed="V" n="2.0358" />. So ca asammāsambuddhappaveditattā. Yasmā titthāyatanaṃ akkhettaṃ, sāsanaṃ khettaṃ, tasmā yathā surattahatthapādo bhāsurakesarabhāro sīho migarājā na susāne vā saṅkārakūṭe vā paṭivasati, tiyojanasahassavitthataṃ pana himavantaṃ ajjhogāhetvā maṇiguhāyameva vasati, yathā ca chaddanto nāgarājā na gocariyahatthikulādīsu navasu kulesu uppajjati, yathā ca valāhako assarājā na gadrabhakule vā ghoṭakakule vā uppajjati, sindhutīre pana sindhavakuleyeva uppajjati, yathā ca sabbakāmadadaṃ manoharaṃ maṇiratanaṃ na saṅkārakūṭe vā paṃsupabbatādīsu vā uppajjati, vipulapabbatabbhantareyeva uppajjati, yathā ca timirapiṅgalo maccharājā na khuddakapokkharaṇīsu uppajjati, caturāsītiyojanasahassagambhīre mahāsamuddeyeva uppajjati, yathā ca diyaḍḍhayojanasatiko supaṇṇarājā na gāmadvāre eraṇḍavanādīsu paṭivasati, mahāsamuddaṃ pana ajjhogāhetvā simbalidahavaneyeva paṭivasati, yathā ca dhataraṭṭho suvaṇṇahaṃso na gāmadvāre āvāṭakādīsu paṭivasati, navutihaṃsasahassaparivāro pana hutvā cittakūṭeyeva paṭivasati, yathā ca catuddīpissaro cakkavattirājā na nīcakule uppajjati, asambhinnajātiyakhattiyakuleyeva pana uppajjati, evamevaṃ imesu samaṇesu ekasamaṇopi na aññattha titthāyatane uppajjati, ariyamaggaparikkhate pana buddhasāsaneyeva <pb ed="M" n="2.0393" /> uppajjati. Tenāha bhagavā – ‘‘idheva, bhikkhave, samaṇo…pe… suññā parappavādā samaṇebhi aññehī’’ti (ma. ni. 1.139-140; a. ni. 4.241). Ekādasame natthi vattabbaṃ.</p>

<p rend="centre">Samaṇasuttādivaṇṇanā niṭṭhitā.</p>

<p rend="centre">Kammavaggavaṇṇanā niṭṭhitā.</p>

<p rend="chapter">(25) 5. Āpattibhayavaggo</p>

<p rend="title">1. Saṅghabhedakasuttavaṇṇanā</p>

<p rend="bodytext" n="243"><hi rend="paranum">243</hi><hi rend="dot">.</hi> Pañcamassa paṭhame <hi rend="bold">vivādādhikaraṇādīsū</hi>ti vivādādhikaraṇaṃ anuvādādhikaraṇaṃ āpattādhikaraṇaṃ kiccādhikaraṇanti imesu catūsu. Tattha dhammoti vā adhammoti vā aṭṭhārasahi vatthūhi vivadantānaṃ bhikkhūnaṃ yo vivādo, idaṃ <hi rend="bold">vivādādhikaraṇaṃ</hi> nāma. Sīlavipattiyā vā ācāradiṭṭhiājīvavipattiyā <pb ed="V" n="2.0359" /> vā anuvadantānaṃ yo anuvādo upavadanā ceva codanā ca, idaṃ <hi rend="bold">anuvādādhikaraṇaṃ</hi> nāma. Mātikāya āgatā pañca, vibhaṅge dveti sattapi āpattikkhandhā, idaṃ <hi rend="bold">āpattādhikaraṇaṃ</hi> nāma. Saṅghassa apalokanādīnaṃ catunnaṃ kammānaṃ karaṇaṃ, idaṃ <hi rend="bold">kiccādhikaraṇaṃ</hi> nāma. Sesamettha uttānameva.</p>

<p rend="centre">Saṅghabhedakasuttavaṇṇanā niṭṭhitā.</p>

<p rend="title">2-3. Āpattibhayasuttādivaṇṇanā</p>

<p rend="bodytext" n="244-245"><hi rend="paranum">244-245</hi><hi rend="dot">.</hi> Dutiye bhassati niratthakabhāvena khipīyatīti bhasmaṃ, chārikā. Tassa puṭaṃ bhaṇḍikā <hi rend="bold">bhasmapuṭaṃ</hi>. Tenāha <hi rend="bold">‘‘bhasmapuṭanti chārikābhaṇḍika’’</hi>nti. Tatiyaṃ uttānatthameva.</p>

<p rend="centre">Āpattibhayasuttādivaṇṇanā niṭṭhitā.</p>

<p rend="title">4-7. Seyyāsuttādivaṇṇanā</p>

<p rend="bodytext" n="246-249"><hi rend="paranum">246-249</hi><hi rend="dot">.</hi> Catutthe <pb ed="M" n="2.0394" /><hi rend="bold">petā</hi>ti peccabhāvaṃ gatā. Te pana yasmā idha katakālakiriyā kālena katajīvitucchedā honti, tasmā vuttaṃ <hi rend="bold">‘‘kālakatā vuccantī’’</hi>ti, matāti attho. Atha vā peccabhavaṃ gatā, petūpapattivasena nibbattiṃ upagatāti attho. Tenāha <hi rend="bold">‘‘atha vā petavisaye nibbattā petā nāmā’’</hi>ti. <hi rend="bold">Ekena passena sayituṃ na sakkonti</hi> dukkhuppattito.</p>

<p rend="bodytext"><hi rend="bold">Tejussadattā</hi>ti iminā sīhassa abhīrukabhāvaṃ dasseti. Bhīrukā sesamigā attano āsayaṃ pavisitvā santāsapubbakaṃ yathā tathā sayanti, sīho pana abhīruko sabhāvato satokārī bhikkhu viya satiṃ upaṭṭhapetvāva sayati. Tenāha <hi rend="bold">‘‘dve purimapāde’’</hi>tiādi. Dakkhiṇe purimapāde vāmassa purimapādassa ṭhapanavasena <hi rend="bold">dve purimapāde ekasmiṃ ṭhāne ṭhapetvā. Pacchimapāde</hi> vuttanayeneva idhāpi ekasmiṃ ṭhāne ṭhapanaṃ veditabbaṃ, <hi rend="bold">ṭhitokāsasallakkhaṇaṃ</hi> abhīrukavaseneva. <hi rend="bold">Sīsaṃ pana ukkhipitvā</hi>tiādinā vuttasīhakiriyā anutrastappabujjhanā viya abhīrubhāvasiddhadhammatāvasenevāti veditabbā. <hi rend="bold">Sīhavijambhanaṃ</hi> ativelaṃ ekākāre ṭhapitānaṃ sarīrāvayavānaṃ gamanādikiriyāsu yogyabhāvāpādanatthaṃ. <hi rend="bold">Tikkhattuṃ sīhanādanadanaṃ</hi> appesakkhamigarājehi parittāsapariharaṇatthaṃ.</p>

<p rend="bodytext"><hi rend="bold">Ayaṃ</hi><pb ed="V" n="2.0360" /><hi rend="bold">vuccati, bhikkhave, tathāgataseyyā</hi>ti iminā catutthajjhānaseyyā tathāgataseyyā nāmāti dasseti. Seti abyāvaṭabhāvena pavattati etthāti seyyā, catutthajjhānameva seyyā <hi rend="bold">catutthajjhānaseyyā</hi>. Kiṃ pana taṃ catutthajjhānanti? Ānāpānacatutthajjhānaṃ. Tattha hi ṭhatvā vipassanaṃ vaḍḍhetvā bhagavā anukkamena aggamaggaṃ adhigantvā tathāgato jātoti. Tayidaṃ padaṭṭhānaṃ nāma na seyyā, tathāpi yasmā ‘‘catutthajjhānasamanantarā bhagavā parinibbāyī’’ti <hi rend="bold">mahāparinibbāne</hi> (dī. ni. 2.219) āgataṃ, tasmā lokiyacatutthajjhānasamāpatti eva tathāgataseyyāti keci. Evaṃ sati parinibbānakālikāva tathāgataseyyā āpajjati, na ca bhagavā lokiyacatutthajjhānasamāpajjanabahulo vihāsi. Aggaphalavasena pavattaṃ <pb ed="M" n="2.0395" /> panettha catutthajjhānaṃ veditabbaṃ. Tattha yathā sattānaṃ niddūpagamalakkhaṇā seyyā bhavaṅgacittavasena hoti, sā pana nesaṃ paṭhamajātisamanvayā yebhuyyavuttikā, evaṃ bhagavato ariyajātisamanvayaṃ yebhuyyavuttikaṃ aggaphalabhūtaṃ catutthajjhānaṃ tathāgataseyyāti veditabbaṃ. Pañcamādīni uttānatthāni.</p>

<p rend="centre">Seyyāsuttādivaṇṇanā niṭṭhitā.</p>

<p rend="title">8. Paṭhamavohārasuttavaṇṇanā</p>

<p rend="bodytext" n="250-253"><hi rend="paranum">250-253</hi><hi rend="dot">.</hi> Aṭṭhame <hi rend="bold">anariyāna</hi>nti asādhūnaṃ nihīnānaṃ. <hi rend="bold">Vohārā</hi>ti saṃvohārā abhilāpā vā, ‘‘diṭṭhaṃ mayā’’ti evaṃvāditā. Ettha ca taṃtaṃsamuṭṭhāpakacetanāvasena attho veditabbo. Navamādīsu natthi vattabbaṃ.</p>

<p rend="centre">Paṭhamavohārasuttavaṇṇanā niṭṭhitā.</p>

<p rend="centre">Āpattibhayavaggavaṇṇanā niṭṭhitā.</p>

<p rend="centre">Pañcamapaṇṇāsakaṃ niṭṭhitaṃ.</p>

<p rend="chapter">(26) 6. Abhiññāvaggo</p>

<p rend="title">1-3. Abhiññāsuttādivaṇṇanā</p>

<p rend="bodytext" n="254-256"><hi rend="paranum">254-256</hi><hi rend="dot">.</hi> Chaṭṭhassa <pb ed="V" n="2.0361" /> paṭhame paccanīkasamanato <hi rend="bold">samatho,</hi> samādhīti āha <hi rend="bold">‘‘cittekaggatā’’</hi>ti. Aniccādinā vividhenākārena dassanato <hi rend="bold">vipassanā,</hi> saṅkhārapariggāhakañāṇaṃ. Tenāha <hi rend="bold">‘‘saṅkhārapariggahavipassanāñāṇa’’</hi>nti.</p>

<p rend="bodytext">Dutiye anariyehi pariyesitabbattā anariyānaṃ pariyesanāti <hi rend="bold">anariyapariyesanā</hi>. Sayaṃ lāmakatāya anariyānaṃ pariyesanāti vā <hi rend="bold">anariyapariyesanā. Jarāsabhāva</hi>nti jīraṇapakatikaṃ. Tatiyaṃ uttānameva.</p>

<p rend="centre">Abhiññāsuttādivaṇṇanā niṭṭhitā.</p>

<p rend="title">4-10. Mālukyaputtasuttādivaṇṇanā</p>

<p rend="bodytext" n="257-263"><hi rend="paranum">257-263</hi><hi rend="dot">.</hi> Catutthe <pb ed="M" n="2.0396" /><hi rend="bold">apasādetī</hi>ti niggaṇhāti. <hi rend="bold">Ussādetī</hi>ti paggaṇhāti. Apasādanākāraṃ ussādanākārañca vibhāvetuṃ <hi rend="bold">‘‘katha’’</hi>ntiādi āraddhaṃ. Pañcamādīni uttānāneva. Sesaṃ suviññeyyameva.</p>

<p rend="centre">Mālukyaputtasuttādivaṇṇanā niṭṭhitā.</p>

<p rend="centre">Abhiññāvaggavaṇṇanā niṭṭhitā.</p>

<p rend="centre">Iti manorathapūraṇiyā aṅguttaranikāya-aṭṭhakathāya</p>

<p rend="centre">Catukkanipātavaṇṇanāya anuttānatthadīpanā samattā.</p>

<p rend="centre">Dutiyo bhāgo niṭṭhito.</p>
</body>
<back></back>
</text>
</TEI.2>
