<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>
<p rend="centre">Namo tassa bhagavato arahato sammāsambuddhassa</p>

<p rend="nikaya">Aṅguttaranikāye</p>

<p rend="book">Sāratthamañjūsā</p>

<p rend="book">Sattakanipāta-ṭīkā</p>

<p rend="strong">1. Paṭhamapaṇṇāsakaṃ</p>

<p rend="chapter">1. Dhanavaggavaṇṇanā</p>

<p rend="bodytext" n="1-10"><hi rend="paranum">1-10</hi><hi rend="dot">.</hi> Sattakanipātassa <pb ed="V" n="3.0139" /> paṭhamo vaggo uttānattho.</p>

<p rend="chapter">2. Anusayavaggo</p>

<p rend="title">4.Puggalasuttavaṇṇanā</p>

<p rend="bodytext" n="14"><hi rend="paranum">14</hi><hi rend="dot">.</hi> Dutiyassa <pb ed="M" n="3.0149" /> catutthe ubhato ubhayathā, ubhato ubhohi bhāgehi vimuttoti <hi rend="bold">ubhatobhāgavimutto</hi> ekadesasarūpekasesanayena. <hi rend="bold">Dvīhi bhāgehī</hi>ti karaṇe nissakke cetaṃ bahuvacanaṃ <pb ed="V" n="3.0140" />. Āvuttiādivasena ayaṃ niyamo veditabboti āha <hi rend="bold">‘‘arūpasamāpattiyā’’</hi>tiādi. Etena ‘‘samāpattiyā vikkhambhanavimokkhena, maggena samucchedavimokkhena vimuttattā ubhatobhāgavimutto’’ti evaṃ pavatto <hi rend="bold">tipiṭakacūḷanāgattheravādo,</hi> ‘‘nāmakāyato rūpakāyato ca vimuttattā ubhatobhāgavimutto’’ti evaṃ pavatto <hi rend="bold">tipiṭakamahārakkhitattheravādo,</hi> ‘‘samāpattiyā vikkhambhanavimokkhena ekavāraṃ, maggena samucchedavimokkhena ekavāraṃ vimuttattā ubhatobhāgavimutto’’ti evaṃ pavatto <hi rend="bold">tipiṭakacūḷābhayattheravādo cā</hi>ti imesaṃ tiṇṇampi theravādānaṃ ekajjhaṃ saṅgaho katoti daṭṭhabbaṃ. Ettha ca paṭhamavāde dvīhi bhāgehi vimutto ubhatobhāgavimutto vutto, dutiyavāde ubhato bhāgato vimuttoti ubhatobhāgavimutto, tatiyavāde dvīhi bhāgehi dve vāre vimuttoti ayametesaṃ visesoti. <hi rend="bold">Vimutto</hi>ti kilesehi vimutto, kilesavikkhambhanasamucchedanehi vā kāyato vimuttohi attho.</p>

<p rend="bodytext"><hi rend="bold">So</hi>ti ubhatobhāgavimutto. Kāmañcettha rūpāvacaracatutthajjhānampi arūpāvacarajjhānaṃ viya duvaṅgikaṃ āneñjappattanti vuccati. Taṃ pana padaṭṭhānaṃ katvā arahattaṃ patto ubhatobhāgavimutto nāma na hoti rūpakāyato <pb ed="M" n="3.0150" /> avimuttattā. Tañhi kilesakāyatova vimuttaṃ, na rūpakāyato, tasmā tato vuṭṭhāya arahattaṃ patto ubhatobhāgavimutto na hotīti āha <hi rend="bold">‘‘catunnaṃ arūpa…pe… pañcavidho hotī’’</hi>ti. <hi rend="bold">Arūpasamāpattīna</hi>nti niddhāraṇe sāmivacanaṃ. <hi rend="bold">Arahattaṃ pattaanāgāmino</hi>ti bhūtapubbagatiyā vuttaṃ. Na hi arahattaṃ patto anāgāmī nāma hoti. ‘‘Rūpī rūpāni passatī’’tiādike nirodhasamāpattiante aṭṭha vimokkhe vatvā –</p>

<p rend="indent">‘‘Yato ca kho, ānanda, bhikkhu ime aṭṭha vimokkhe kāyena phusitvā viharati, paññāya cassa disvā āsavā parikkhīṇā honti. Ayaṃ vuccati, ānanda, bhikkhu ubhatobhāgavimutto’’ti –</p>

<p rend="bodytext">Yadipi <hi rend="bold">mahānidāne</hi> (dī. ni. 2.130) vuttaṃ, taṃ pana ubhatobhāgavimuttaseṭṭhavasena vuttanti, idha pana sabbaubhatobhāgavimutte saṅgahaṇatthaṃ <hi rend="bold">‘‘pañcavidho hotī’’</hi>ti vatvā <hi rend="bold">‘‘pāḷi panettha…pe… aṭṭhavimokkhalābhino vasena āgatā’’</hi>ti āha. Majjhimanikāye pana <hi rend="bold">kīṭāgirisutte</hi> (ma. ni. 2.182) –</p>

<p rend="indent">‘‘Katamo ca, bhikkhave, puggalo ubhatobhāgavimutto? Idha, bhikkhave, ekacco puggalo ye te santā vimokkhā atikkamma rūpe āruppā, te kāyena phusitvā viharati <pb ed="V" n="3.0141" />, paññāya cassa disvā āsavā parikkhīṇā honti. Ayaṃ vuccati, bhikkhave, puggalo ubhatobhāgavimutto’’ti –</p>

<p rend="unindented">Arūpasamāpattivasena cattāro ubhatobhāgavimuttā, seṭṭho ca vutto vuttalakkhaṇūpapattito. Yathāvuttesu hi pañcasu purimā cattāro samāpattisīsaṃ nirodhaṃ na samāpajjantīti pariyāyena ubhatobhāgavimuttā nāma. Aṭṭhasamāpattilābhī anāgāmī taṃ samāpajjitvā tato vuṭṭhāya vipassanaṃ vaḍḍhetvā arahattaṃ pattoti nippariyāyena ubhatobhāgavimuttaseṭṭho nāma.</p>

<p rend="bodytext"><hi rend="bold">Katamo ca puggalo</hi>tiādi puggalapaññattipāḷi. Tattha <hi rend="bold">katamo</hi>ti pucchāvacanaṃ. <hi rend="bold">Puggalo</hi>ti asādhāraṇato pucchitabbavacanaṃ. <hi rend="bold">Idhā</hi>ti idhasmiṃ sāsane. <hi rend="bold">Ekacco</hi>ti eko. <hi rend="bold">Aṭṭha vimokkhe kāyena phusitvā viharatī</hi>ti <pb ed="M" n="3.0151" /> aṭṭha samāpattiyo samāpajjitvā nāmakāyato paṭilabhitvā viharati. <hi rend="bold">Paññāya cassa disvā āsavā parikkhīṇā hontī</hi>ti vipassanāpaññāya saṅkhāragataṃ, maggapaññāya cattāri saccāni passitvā cattāropi āsavā parikkhīṇā honti. <hi rend="bold">Disvā</hi>ti dassanahetu. Na hi āsave paññāya passanti, dassanakāraṇā pana parikkhīṇā disvā parikkhīṇāti vuttā dassanāyattaparikkhayattā. Evañhi dassanaṃ āsavānaṃ khayassa purimakiriyābhāvena vuttaṃ.</p>

<p rend="bodytext"><hi rend="bold">Paññāvimutto</hi>ti visesato paññāya eva vimutto, na tassa adhiṭṭhānabhūtena aṭṭhavimokkhasaṅkhātena sātisayena samādhināti paññāvimutto. Yo ariyo anadhigataaṭṭhavimokkho sabbaso āsavehi vimutto, tassetaṃ adhivacanaṃ. Adhigatepi hi rūpajjhānavimokkhe na so sātisayasamādhinissitoti na tassa vasena ubhatobhāgavimuttatā hotīti vuttovāyamattho. Arūpajjhānesu pana ekasmimpi sati ubhatobhāgavimuttoyeva nāma hoti. Tena hi aṭṭhavimokkhekadesena taṃnāmadānasamatthena aṭṭhavimokkhalābhītveva vuccati. Samudāye hi pavatto vohāro avayavepi dissati yathā taṃ ‘‘sattisayo’’ti anavasesato āsavānaṃ parikkhīṇattā. <hi rend="bold">Aṭṭhavimokkhapaṭikkhepavaseneva</hi> na ekadesabhūtarūpajjhānappaṭikkhepavasena. Evañhi arūpajjhānekadesābhāvepi aṭṭhavimokkhapaṭikkhepo na hotīti siddhaṃ hoti. Arūpāvacarajjhānesu hi ekasmimpi sati ubhatobhāgavimuttoyeva nāma hoti.</p>

<p rend="bodytext"><hi rend="bold">Phuṭṭhantaṃ sacchikato</hi>ti phuṭṭhānaṃ anto phuṭṭhanto, phuṭṭhānaṃ arūpajjhānānaṃ anantaro kāloti adhippāyo. Accantasaṃyoge cetaṃ upayogavacanaṃ. Taṃ phuṭṭhānantarakālameva sacchikātabbaṃ sacchikato <pb ed="V" n="3.0142" /> sacchikaraṇūpāyenāti vuttaṃ hoti, bhāvanapuṃsakaṃ vā etaṃ ‘‘ekamantaṃ nisīdī’’tiādīsu viya. Yo hi arūpajjhānena rūpakāyato nāmakāyekadesato ca vikkhambhanavimokkhena vimutto, tena nirodhasaṅkhāto vimokkho ālocito pakāsito viya hoti, na pana kāyena sacchikato. Nirodhaṃ pana ārammaṇaṃ katvā ekaccesu āsavesu khepitesu tena so sacchikato hoti, tasmā so sacchikātabbaṃ nirodhaṃ yathāālocitaṃ nāmakāyena sacchi karotīti <hi rend="bold">‘‘kāyasakkhī’’</hi>ti vuccati, na <pb ed="M" n="3.0152" /> tu ‘‘vimutto’’ti ekaccānaṃ āsavānaṃ aparikkhīṇattā. Tenāha <hi rend="bold">‘‘jhānaphassaṃ paṭhamaṃ phusati, pacchā nirodhaṃ nibbānaṃ sacchikarotī’’</hi>ti. Ayaṃ catunnaṃ arūpasamāpattīnaṃ ekekato vuṭṭhāya saṅkhāre sammasitvā kāyasakkhibhāvaṃ pattānaṃ catunnaṃ, nirodhā vuṭṭhāya aggamaggappattaanāgāmino ca vasena ubhatobhāgavimutto viya pañcavidho nāma hotīti vuttaṃ <hi rend="bold">abhidhammaṭīkāyaṃ</hi> (pu. pa. mūlaṭī. 24) ‘‘kāyasakkhimhipi eseva nayo’’ti. <hi rend="bold">Ekacce āsavā</hi>ti <hi rend="bold">heṭṭhimamaggavajjhā</hi> āsavā.</p>

<p rend="bodytext"><hi rend="bold">Diṭṭhantaṃ patto</hi>ti dassanasaṅkhātassa sotāpattimaggañāṇassa anantaraṃ pattoti vuttaṃ hoti. ‘‘Diṭṭhattā patto’’tipi pāṭho. Etena catusaccadassanasaṅkhātāya diṭṭhiyā nirodhassa pattataṃ dīpeti. Tenāha <hi rend="bold">‘‘dukkhā saṅkhārā’’</hi>tiādi. Tattha <hi rend="bold">paññāyā</hi>ti maggapaññāya. Paṭhamaphalaṭṭhato paṭṭhāya yāva aggamaggaṭṭhā diṭṭhippatto. Tenāha <hi rend="bold">‘‘sopi kāyasakkhī viya chabbidho hotī’’</hi>ti. Yathā pana paññāvimutto, evaṃ ayampi sukkhavipassako catūhi arūpajjhānehi vuṭṭhāya diṭṭhippattabhāvappattā cattāro cāti pañcavidho hotīti veditabbo. Saddhāvimuttepi eseva nayo. <hi rend="bold">Idaṃ dukkha</hi>nti ettakaṃ dukkhaṃ, na ito uddhaṃ dukkhanti. <hi rend="bold">Yathābhūtaṃ pajānātī</hi>ti ṭhapetvā taṇhaṃ upādānakkhandhapañcakaṃ dukkhasaccanti yāthāvato pajānāti. Yasmā pana taṇhā dukkhaṃ janeti nibbatteti, tato taṃ dukkhaṃ samudeti, tasmā naṃ <hi rend="bold">‘‘ayaṃ dukkhasamudayo’’ti yathābhūtaṃ pajānāti</hi>. Yasmā pana idaṃ dukkhañca samudayo ca nibbānaṃ patvā nirujjhati, appavattiṃ gacchati, tasmā na <hi rend="bold">‘‘ayaṃ dukkhanirodho’’ti yathābhūtaṃ pajānāti</hi>. Ariyo pana aṭṭhaṅgiko maggo taṃ dukkhanirodhaṃ gacchati, tena taṃ <hi rend="bold">‘‘ayaṃ dukkhanirodhagāminī paṭipadā’’ti yathābhūtaṃ pajānāti</hi>. Ettāvatā nānākkhaṇe saccavavatthānaṃ dassitaṃ. Idāni taṃ ekakkhaṇe dassetuṃ <hi rend="bold">‘‘tathāgatappaveditā’’</hi>tiādi vuttaṃ. <hi rend="bold">Tathāgatappaveditā</hi>ti tathāgatena bodhimaṇḍe paṭividdhā viditā pākaṭā katā. <hi rend="bold">Dhammā</hi>ti catusaccadhammā. <hi rend="bold">Vodiṭṭhā hontī</hi>ti sudiṭṭhā. <hi rend="bold">Vocaritā</hi>ti sucaritā, paññāya suṭṭhu carāpitāti attho. <hi rend="bold">Aya</hi>nti ayaṃ evarūpo puggalo diṭṭhippattoti.</p>

<p rend="bodytext"><hi rend="bold">Saddhāya vimutto</hi>ti saddahanavasena vimutto. Etena sabbathā avimuttassapi saddhāmattena vimuttabhāvaṃ <pb ed="V" n="3.0143" /> dasseti. <hi rend="bold">Saddhāvimutto</hi>ti vā saddhāya adhimuttoti <pb ed="M" n="3.0153" /> attho. Kiṃ pana nesaṃ kilesappahāne nānattaṃ atthīti? Natthi. Atha kasmā saddhāvimutto diṭṭhippattaṃ na pāpuṇātīti? Āgamanīyanānattena. Diṭṭhippatto hi āgamanamhi kilese vikkhambhento appadukkhena akasirena akilamantova sakkoti vikkhambhituṃ, saddhāvimutto pana dukkhena kasirena kilamanto sakkoti vikkhambhituṃ, tasmā saddhāvimutto diṭṭhippattaṃ na pāpuṇāti. Tenāha <hi rend="bold">‘‘etassa hī’’</hi>tiādi. <hi rend="bold">Saddahantassā</hi>ti ‘‘ekaṃsato ayaṃ paṭipadā kilesakkhayaṃ āvahati sammāsambuddhena bhāsitattā’’ti evaṃ saddahantassa. Yasmā panassa aniccānupassanādīhi niccasaññāpahānavasena bhāvanāya pubbenāparaṃ visesaṃ passato tattha tattha paccakkhatāpi atthi, tasmā vuttaṃ <hi rend="bold">‘‘saddahantassa viyā’’</hi>ti. Sesapadadvayaṃ tasseva vevacanaṃ. Ettha ca <hi rend="bold">pubbabhāgamaggabhāvanā</hi>ti vacanena āgamanīyanānattena diṭṭhippattasaddhāvimuttānaṃ paññānānattaṃ hotīti dassitaṃ. <hi rend="bold">Abhidhammaṭṭhakathāya</hi>mpi (pu. pa. aṭṭha. 28) ‘‘nesaṃ kilesappahāne nānattaṃ natthi, paññāya nānattaṃ atthiyevā’’ti vatvā ‘‘āgamanīyanānatteneva saddhāvimutto diṭṭhippattaṃ na pāpuṇātīti sanniṭṭhānaṃ kata’’nti vuttaṃ.</p>

<p rend="bodytext">Ārammaṇaṃ yāthāvato dhāreti avadhāretīti dhammo, paññā. Taṃ paññāsaṅkhātaṃ dhammaṃ adhimattatāya pubbaṅgamaṃ hutvā pavattaṃ anussaratīti <hi rend="bold">dhammānusārī</hi>. Tenāha <hi rend="bold">‘‘dhammo’’</hi>tiādi. <hi rend="bold">Paññāpubbaṅgama</hi>nti paññāpadhānaṃ. ‘‘Saddhaṃ anussarati, saddhāpubbaṅgamaṃ maggaṃ bhāvetī’’ti imamatthaṃ <hi rend="bold">eseva nayo</hi>ti atidisati. Paññaṃ vāhetīti <hi rend="bold">paññāvāhī,</hi> paññaṃ sātisayaṃ pavattetīti attho. Tenāha <hi rend="bold">‘‘paññāpubbaṅgamaṃ ariyamaggaṃ bhāvetī’’</hi>ti. Paññā vā puggalaṃ vāheti nibbānābhimukhaṃ gametīti <hi rend="bold">paññāvāhī. Saddhāvāhī</hi>ti etthāpi iminā nayeneva attho veditabbo. <hi rend="bold">Ubhatobhāgavimuttādikathā</hi>ti ubhatobhāgavimuttādīsu āgamanato paṭṭhāya vattabbakathā. <hi rend="bold">Tasmā</hi>ti <hi rend="bold">visuddhimagge</hi> (visuddhi. 2.773, 889) vuttattā. Tato eva <hi rend="bold">visuddhimaggasaṃvaṇṇanāyaṃ</hi> (visuddhi. mahāṭī. 2.773) vuttanayeneva cettha attho veditabbo.</p>

<p rend="centre">Puggalasuttavaṇṇanā niṭṭhitā.</p>

<p rend="title">5. Udakūpamāsuttavaṇṇanā</p>

<p rend="bodytext" n="15"><hi rend="paranum">15</hi><hi rend="dot">.</hi> Pañcame <pb ed="M" n="3.0154" /><hi rend="bold">ekantakāḷakehī</hi>ti natthikavādaahetukavādaakiriyavādasaṅkhātehi niyatamicchādiṭṭhidhammehi. Tenāha <hi rend="bold">‘‘niyatamicchādiṭṭhiṃ sandhāya vutta’’</hi>nti. <hi rend="bold">Evaṃ puggalo</hi>ti iminā kāraṇena <pb ed="V" n="3.0144" /> ekavāraṃ nimuggo nimuggoyeva so hoti. Etassa hi puna bhavato vuṭṭhānaṃ nāma natthīti vadanti makkhaligosālādayo viya. Heṭṭhā heṭṭhā narakaggīnaṃyeva āhāro. <hi rend="bold">Sādhu saddhā kusalesū</hi>ti kusaladhammesu saddhā nāma sāhu laddhakāti ummujjati, so tāvattakeneva kusalena ummujjati nāma. <hi rend="bold">Sādhu hirī</hi>tiādīsupi eseva nayo. <hi rend="bold">Caṅkavāre</hi>ti rajakānaṃ khāraparissāvane, surāparissāvane vā. <hi rend="bold">Evaṃ puggalo</hi>ti ‘‘evaṃ sādhu saddhā’’ti imesaṃ saddhādīnaṃ vasena ekavāraṃ ummujjitvā tesaṃ parihāniyā puna nimujjatiyeva devadattādayo viya. Devadatto hi aṭṭha samāpattiyo pañca ca abhiññāyo nibbattetvāpi puna buddhānaṃ paṭipakkhatāya tehi guṇehi parihīno ruhiruppādakammaṃ saṅghabhedakammañca katvā kāyassa bhedā dutiyacittavārena cuticittamanantarā niraye nibbatto. Kokāliko dve aggasāvake upavaditvā padumaniraye nibbatto.</p>

<p rend="bodytext"><hi rend="bold">Neva hāyati no vaḍḍhatī</hi>ti appahonakakālepi na hāyati, pahonakakālepi na vaḍḍhati. Ubhayampi panetaṃ agārikenapi anagārikenapi dīpetabbaṃ. Ekacco hi agāriko appahonakakāle pakkhikabhattaṃ vassikaṃ vā upanibandhāpesi, so pacchā pahonakakālepi pakkhikabhattādimattameva pavatteti. Anagārikopi ādimhi appahonakakāle uddesaṃ dhutaṅgaṃ vā gaṇhāti, medhāvī balavīriyasampattiyā pahonakakāle tato uttariṃ na karoti. <hi rend="bold">Evaṃ puggalo</hi>ti evaṃ imāya saddhādīnaṃ ṭhitiyā puggalo ummujjitvā ṭhito nāma hoti. <hi rend="bold">Ummujjitvā pataratī</hi>ti sakadāgāmipuggalo kilesatanutāya uṭṭhahitvā gantabbadisābhimukho tarati nāma.</p>

<p rend="bodytext"><hi rend="bold">Paṭigādhappatto hotī</hi>ti anāgāmipuggalaṃ sandhāya vadati. Ime pana satta puggalā udakopamena dīpitā. Satta kira jaṅghavāṇijā addhānamaggappaṭipannā antarāmagge ekaṃ puṇṇanadiṃ pāpuṇiṃsu. Tesu paṭhamaṃ otiṇṇo udakabhīruko puriso otiṇṇaṭṭhāneyeva nimujjitvā puna saṇṭhātuṃ nāsakkhi, avassaṃva macchakacchapabhattaṃ jāto. Dutiyo otiṇṇaṭṭhāne nimujjitvā <pb ed="M" n="3.0155" /> sakiṃ uṭṭhahitvā puna nimuggo uṭṭhātuṃ nāsakkhi, antoyeva macchakacchapabhattaṃ jāto. Tatiyo nimujjitvā uṭṭhito majjhe nadiyā ṭhatvā neva orato āgantuṃ, na pāraṃ gantuṃ asakkhi. Catuttho uṭṭhāya ṭhito uttaraṇatitthaṃ olokesi. Pañcamo uttaraṇatitthaṃ oloketvā patarati. Chaṭṭho taṃ disvā pārimatīraṃ gantvā kaṭippamāṇe udake ṭhito. Sattamo pārimatīraṃ gantvā gandhacuṇṇādīhi nhatvā varavatthādīni nivāsetvā surabhivilepanaṃ vilimpitvā nīluppalamālādīni pilandhitvā nānālaṅkārappaṭimaṇḍito mahānagaraṃ pavisitvā pāsādamāruhitvā uttamabhojanaṃ bhuñjati.</p>

<p rend="bodytext">Tattha <pb ed="V" n="3.0145" /> jaṅghavāṇijā viya ime satta puggalā, nadī viya vaṭṭaṃ, paṭhamassa udakabhīrukassa purisassa otiṇṇaṭṭhāneyeva nimujjanaṃ viya micchādiṭṭhikassa vaṭṭe nimujjanaṃ, ummujjitvā nimujjanapuriso viya saddhādīnaṃ uppattimatthakena ummujjitvā tāsaṃ hāniyā nimuggapuggalo, majjhe nadiyā ṭhatvā viya saddhādīnaṃ ṭhitiyā ṭhitipuggalo, uttaraṇatitthaṃ olokento viya sotāpanno, patarantapuriso viya kilesakāmāvaṭṭatāya pataranto sakadāgāmī, taritvā kaṭimatte udake ṭhitapuriso viya anāvaṭṭadhammattā anāgāmī, nhatvā pārimatīraṃ uttaritvā thale ṭhitapuriso viya cattāro oghe atikkamitvā nibbānathale ṭhito khīṇāsavabrāhmaṇo, thale ṭhitapurisassa nagaraṃ pavisitvā pāsādaṃ āruyha uttamabhojanabhuñjanaṃ viya khīṇāsavassa nibbānārammaṇasamāpattiṃ appetvā vītināmanaṃ veditabbaṃ.</p>

<p rend="centre">Udakūpamāsuttavaṇṇanā niṭṭhitā.</p>

<p rend="title">6-9. Aniccānupassīsuttādivaṇṇanā</p>

<p rend="bodytext" n="16-19"><hi rend="paranum">16-19</hi><hi rend="dot">.</hi> Chaṭṭhe <hi rend="bold">‘‘idha samasīsī kathito’’</hi>ti vatvā evaṃ samasīsitaṃ vibhajitvā idhādhippetaṃ dassetuṃ <hi rend="bold">‘‘so catubbidho hotī’’</hi>tiādimāha. Rogavasena samasīsī <hi rend="bold">rogasamasīsī</hi>. Esa nayo sesesupi. <hi rend="bold">Ekappahārenevā</hi>ti ekavelāyameva. Yo cakkhurogādīsu aññatarasmiṃ sati ‘‘ito anuṭṭhito arahattaṃ pāpuṇissāmī’’ti vipassanaṃ paṭṭhapesi, athassa arahattañca rogato vuṭṭhānañca ekakālameva hoti <pb ed="M" n="3.0156" />, ayaṃ <hi rend="bold">rogasamasīsī</hi> nāma. <hi rend="bold">Iriyāpathassa pariyosāna</hi>nti iriyāpathantarasamāyogo. Yo ṭhānādīsu iriyāpathesu aññataraṃ adhiṭṭhāya ‘‘avikopetvāva arahattaṃ pāpuṇissāmī’’ti vipassanaṃ paṭṭhapesi. Athassa arahattappatti ca iriyāpathavikopanañca ekappahāreneva hoti, ayaṃ <hi rend="bold">iriyāpathasamasīsī</hi> nāma. <hi rend="bold">Jīvitasamasīsī nāmā</hi>ti ettha ‘‘palibodhasīsaṃ māno, parāmāsasīsaṃ diṭṭhi, vikkhepasīsaṃ uddhaccaṃ, kilesasīsaṃ avijjā, adhimokkhasīsaṃ saddhā, paggahasīsaṃ vīriyaṃ, upaṭṭhānasīsaṃ sati, avikkhepasīsaṃ samādhi, dassanasīsaṃ paññā, pavattasīsaṃ jīvitindriyaṃ, cutisīsaṃ vimokkho, saṅkhārasīsaṃ nirodho’’ti <hi rend="bold">paṭisambhidāyaṃ</hi> (paṭi. ma. 3.33) vuttesu sattarasasu sīsesu pavattasīsaṃ kilesasīsanti dve sīsāni idhādhippetāni – ‘‘apubbaṃ acarimaṃ āsavapariyādānañca hoti jīvitapariyādānañcā’’ti vacanato. Tesu kilesasīsaṃ arahattamaggo pariyādiyati, pavattasīsaṃ jīvitindriyaṃ cuticittaṃ pariyādiyati. Tattha avijjāpariyādāyakaṃ cittaṃ jīvitindriyaṃ pariyādātuṃ na sakkoti, jīvitindriyapariyādāyakaṃ avijjaṃ pariyādātuṃ na sakkoti <pb ed="V" n="3.0146" />. Aññaṃ avijjāpariyādāyakaṃ cittaṃ, aññaṃ jīvitandriyapariyādāyakaṃ. Yassa cetaṃ sīsadvayaṃ samaṃ pariyādānaṃ gacchati, so <hi rend="bold">jīvitasamasīsī</hi> nāma.</p>

<p rend="bodytext">Kathaṃ panidaṃ samaṃ hotīti? Vārasamatāya. Yasmiñhi vāre maggavuṭṭhānaṃ hoti, sotāpattimagge pañca paccavekkhaṇāni, sakadāgāmimagge pañca, anāgāmimagge pañca, arahattamagge cattārīti ekūnavīsatime paccavekkhaṇañāṇe patiṭṭhāya bhavaṅgaṃ otaritvā parinibbāyato imāya vārasamatāya idaṃ ubhayasīsapariyādānampi samaṃ hotīti imāya vārasamatāya. Vārasamavuttidāyakena hi maggacittena attano anantaraṃ viya nipphādetabbā paccavekkhaṇavārā ca kilesapariyādānasseva vārāti vattabbataṃ arahati. ‘‘Vimuttasmiṃ vimuttamiti ñāṇaṃ hotī’’ti (ma. ni. 1.78; saṃ. ni. 3.12, 14) vacanato paccavekkhaṇaparisamāpanena kilesapariyādānaṃ sampāpitaṃ nāma hotīti imāya vāravuttiyā samatāya kilesapariyādānajīvitapariyādānānaṃ samatā veditabbā. Tenevāha <hi rend="bold">‘‘yasmā panassa…pe... tasmā evaṃ vutta’’</hi>nti.</p>

<p rend="bodytext">Āyuno vemajjhaṃ anatikkamitvā antarāva kilesaparinibbānena parinibbāyatīti <hi rend="bold">antarāparinibbāyī</hi>. Tenāha <hi rend="bold">‘‘yo pañcasu suddhāvāsesū’’</hi>tiādi <pb ed="M" n="3.0157" />. <hi rend="bold">Vemajjhe</hi>ti avihādīsu yattha uppanno, tattha āyuno vemajjhe. Āyuvemajjhaṃ upahacca atikkamitvā tattha parinibbāyatīti <hi rend="bold">upahaccaparinibbāyī</hi>. Tenāha <hi rend="bold">‘‘yo tatthevā’’</hi>tiādi. Asaṅkhārena appayogena anussāhena akilamanto tikkhindriyatāya sukheneva parinibbāyatīti <hi rend="bold">asaṅkhāraparinibbāyī</hi>. Tenāha <hi rend="bold">‘‘yo tesaṃyevā’’</hi>tiādi. <hi rend="bold">Tesaṃyeva puggalāna</hi>nti niddhāraṇe sāmivacanaṃ. <hi rend="bold">Appayogenā</hi>ti adhimattappayogena vinā appakasirena. Sasaṅkhārena sappayogena kilamanto dukkhena parinibbāyatīti <hi rend="bold">sasaṅkhāraparinibbāyī</hi>. Uddhaṃvāhibhāvena uddhamassa taṇhāsotaṃ vaṭṭasotañcāti, uddhaṃ vā gantvā paṭilabhitabbato uddhamassa maggasotanti <hi rend="bold">uddhaṃbhoto</hi>. Paṭisandhivasena akaniṭṭhaṃ gacchatīti <hi rend="bold">akaniṭṭhagāmī</hi>.</p>

<p rend="bodytext">Ettha pana catukkaṃ veditabbaṃ. Yo hi avihato paṭṭhāya cattāro devaloke sodhetvā akaniṭṭhaṃ gantvā parinibbāyati, ayaṃ <hi rend="bold">uddhaṃsoto akaniṭṭhagāmī nāma</hi>. Ayañhi avihesu kappasahassaṃ vasanto arahattaṃ pattuṃ asakkuṇitvā atappaṃ gacchati, tatrāpi dve kappasahassāni vasanto arahattaṃ pattuṃ asakkuṇitvā sudassaṃ gacchati, tatrāpi cattāri kappasahassāni vasanto arahattaṃ pattuṃ asakkuṇitvā sudassiṃ gacchati, tatrāpi aṭṭha kappasahassāni vasanto arahattaṃ <pb ed="V" n="3.0147" /> pattuṃ asakkuṇitvā akaniṭṭhaṃ gacchati, tattha vasanto aggamaggaṃ adhigacchati. Tattha yo avihato paṭṭhāya dutiyaṃ vā catutthaṃ vā devalokaṃ gantvā parinibbāyati, ayaṃ <hi rend="bold">uddhaṃsoto na akaniṭṭhagāmī</hi> nāma. Yo kāmabhavato cavitvā akaniṭṭhesu parinibbāyati, ayaṃ <hi rend="bold">na uddhaṃsoto akaniṭṭhagāmī</hi> nāma. Yo heṭṭhā catūsu devalokesu tattha tattheva nibbattitvā parinibbāyati, ayaṃ <hi rend="bold">na uddhaṃsoto na akaniṭṭhagāmī</hi>ti.</p>

<p rend="bodytext">Ete pana avihesu uppannasamanantaraāyuvemajjhaṃ appatvāva parinibbāyanavasena tayo antarāparinibbāyino, eko upahaccaparinibbāyī, eko uddhaṃsototi pañcavidho, asaṅkhārasasaṅkhāraparinibbāyivibhāgena dasa honti, tathā atappasudassasudassīsūti cattāro dasakāti cattārīsaṃ. Akaniṭṭhe pana uddhaṃsoto natthi, tayo antarāparinibbāyino, eko <pb ed="M" n="3.0158" /> upahaccaparinibbāyīti cattāro, asaṅkhārasasaṅkhāraparinibbāyivibhāgena aṭṭhāti aṭṭhacattārīsaṃ anāgāmino. Sattamādīsu natthi vattabbaṃ.</p>

<p rend="centre">Aniccānupassīsuttādivaṇṇanā niṭṭhitā.</p>

<p rend="title">10. Niddasavatthusuttavaṇṇanā</p>

<p rend="bodytext" n="20"><hi rend="paranum">20</hi><hi rend="dot">.</hi> Dasame <hi rend="bold">niddasavatthūnī</hi>ti ādisaddalopenāyaṃ niddesoti āha <hi rend="bold">‘‘niddasādivatthūnī’’</hi>ti. Natthi idāni imassa dasāti <hi rend="bold">niddaso. Pañho</hi>ti ñātuṃ icchito attho. <hi rend="bold">Puna dasavasso na hotī</hi>ti tesaṃ matimattametanti dassetuṃ <hi rend="bold">‘‘so kirā’’</hi>ti kirasaddaggahaṇaṃ. <hi rend="bold">Niddaso</hi>ti cetaṃ vacanamattaṃ. Tassa nibbīsādibhāvassa viya ninnavādibhāvassa ca icchitattāti dassetuṃ <hi rend="bold">‘‘na kevalañcā’’</hi>tiādi vuttaṃ. <hi rend="bold">Gāme vicaranto</hi>ti gāme piṇḍāya caranto. Na idaṃ titthiyānaṃ adhivacanaṃ tesu tannimittassa abhāvā, sāsanepi sekhassapi na idaṃ adhivacanaṃ, kimaṅgaṃ pana puthujjanassa. Yassa panetaṃ adhivacanaṃ yena ca kāraṇena, taṃ dassetuṃ <hi rend="bold">‘‘khīṇāsavasseta’’</hi>ntiādi vuttaṃ. Appaṭisandhikabhāvo hissa paccakkhato kāraṇaṃ. Paramparāya itarāni yāni pāḷiyaṃ āgatāniṃ.</p>

<p rend="bodytext">Sikkhāya sammadeva ādānaṃ <hi rend="bold">sikkhāsamādānaṃ</hi>. Taṃ panassā pāripūriyā veditabbanti āha <hi rend="bold">‘‘sikkhāttayapūraṇe’’</hi>ti. Sikkhāya vā sammadeva ādito paṭṭhāya rakkhaṇaṃ <hi rend="bold">sikkhāsamādānaṃ</hi>. Tañca atthato pūraṇena paricchinnaṃ arakkhaṇe sabbena sabbaṃ abhāvato, rakkhaṇe <pb ed="V" n="3.0148" /> ca paripūraṇato. <hi rend="bold">Balavacchando</hi>ti daḷhacchando. <hi rend="bold">Āyati</hi>nti anantarānāgatadivasādikālo adhippeto, na anāgatabhavoti āha <hi rend="bold">‘‘anāgate punadivasādīsupī’’</hi>ti. Sikkhaṃ paripūrentassa tattha nibaddhabhattitā <hi rend="bold">avigatapematā</hi>. Tebhūmakadhammānaṃ aniccādivasena sammadeva nijjhānaṃ <hi rend="bold">dhammanisāmanā</hi>ti āha <hi rend="bold">‘‘vipassanāyetaṃ adhivacana’’</hi>nti. <hi rend="bold">Taṇhāvinaye</hi>ti bhaṅgānupassanāñāṇānubhāvasiddhe taṇhāvikkhambhane. <hi rend="bold">Ekībhāve</hi>ti gaṇasaṅgaṇikākilesasaṅgaṇikāvigamasiddhe vivekavāse. <hi rend="bold">Vīriyārambhe</hi>ti sammappadhānassa paggaṇhane <pb ed="M" n="3.0159" />. Taṃ pana sabbaso vīriyassa paribrūhanaṃ hotīti āha <hi rend="bold">‘‘kāyikacetasikassa vīriyassa pūraṇe’’</hi>ti. <hi rend="bold">Satiyañceva nipakabhāve cā</hi>ti satokāritāya ceva sampajānakāritāya ca. Satisampajaññabaleneva hi vīriyārambho ijjhati. <hi rend="bold">Diṭṭhipaṭivedhe</hi>ti maggasammādiṭṭhiyā paṭivijjhane. Tenāha <hi rend="bold">‘‘maggadassane’’</hi>ti.</p>

<p rend="centre">Niddasavatthusuttavaṇṇanā niṭṭhitā.</p>

<p rend="centre">Anusayavaggavaṇṇanā niṭṭhitā.</p>

<p rend="chapter">3. Vajjisattakavaggo</p>

<p rend="title">1. Sārandadasuttavaṇṇanā</p>

<p rend="bodytext" n="21"><hi rend="paranum">21</hi><hi rend="dot">.</hi> Tatiyassa paṭhame devāyatanabhāvena cittattā lokassa cittīkāraṭṭhānatāya ca <hi rend="bold">cetiyaṃ</hi> ahosi. <hi rend="bold">Yāvakīva</hi>nti (dī. ni. ṭī. 2.134) ekamevetaṃ padaṃ aniyamato parimāṇavācī. Kālo cettha adhippetoti āha <hi rend="bold">‘‘yattakaṃ kāla’’</hi>nti. <hi rend="bold">Abhiṇhaṃ sannipātā</hi>ti niccasannipātā. Taṃ pana niccasannipātataṃ dassetuṃ <hi rend="bold">‘‘divasassā’’</hi>tiādi vuttaṃ. <hi rend="bold">Sannipātabahulā</hi>ti pacurasannipātā. <hi rend="bold">Vosāna</hi>nti saṅkocaṃ. <hi rend="bold">‘‘Vuddhiyevā’’</hi>tiādinā vuttamatthaṃ byatirekamukhena dassetuṃ <hi rend="bold">‘‘abhiṇhaṃ asannipatantā hī’’</hi>tiādi vuttaṃ. <hi rend="bold">Ākulā</hi>ti khubhitā na pasannā. <hi rend="bold">Bhijjitvā</hi>ti vaggabandhato vibhajja visuṃ visuṃ hutvā.</p>

<p rend="bodytext"><hi rend="bold">Sannipātabheriyā</hi>ti sannipātārocanabheriyā. <hi rend="bold">Addhabhuttā vā</hi>ti sāmibhuttā vā. <hi rend="bold">Osīdamāne</hi>ti hāyamāne.</p>

<p rend="bodytext"><hi rend="bold">Suṅka</hi>nti <pb ed="V" n="3.0149" /> bhaṇḍaṃ gahetvā gacchantehi pabbatakhaṇḍanādititthagāmadvārādīsu rājapurisānaṃ dātabbabhāgaṃ. <hi rend="bold">Bali</hi>nti nipphannasassādito chabhāgaṃ sattabhāgantiādinā laddhabbakaraṃ. <hi rend="bold">Daṇḍa</hi>nti dasavīsatikahāpaṇādikaṃ aparādhānurūpaṃ gahetabbadhanadaṇḍaṃ. <hi rend="bold">Vajjidhamma</hi>nti vajjirājadhammaṃ. Idāni apaññattapaññāpanādīsu tappaṭikkhepe ca ādīnavānisaṃse ca vitthārato dassetuṃ <hi rend="bold">‘‘tesa’’</hi>ntiādi <pb ed="M" n="3.0160" /> vuttaṃ. <hi rend="bold">Pāricariyakkhamā</hi>ti upaṭṭhānakkhamā. <hi rend="bold">Porāṇaṃ vajjidhamma</hi>nti ettha pubbe kira vajjirājāno ‘‘ayaṃ coro’’ti ānetvā dassite ‘‘gaṇhatha naṃ cora’’nti avatvā vinicchayamahāmattānaṃ denti. Te vinicchinitvā sace acoro hoti, vissajjenti. Sace coro, attanā kiñci akatvā vohārikānaṃ denti, tepi vinicchinitvā acoro ce, vissajjenti. Coro ce, suttadharānaṃ denti. Tepi vinicchinitvā acoro ce, vissajjenti. Coro ce, aṭṭakulikānaṃ denti, tepi tatheva katvā senāpatissa, senāpati uparājassa, uparājā rañño. Rājā vinicchinitvā sace acoro hoti, vissajjeti. Sace pana coro hoti, paveṇipaṇṇakaṃ vācāpeti. Tattha ‘‘yena idaṃ nāma kataṃ, tassa ayaṃ nāmadaṇḍo’’ti likhitaṃ. Rājā tassa kiriyaṃ tena samānetvā tadanucchavikaṃ daṇḍaṃ karoti. Iti etaṃ porāṇaṃ vajjidhammaṃ samādāya vattantānaṃ manussā na ujjhāyanti. Paramparāgatesu aṭṭakulesu jātā agatigamanaviratā aṭṭamahallakapurisā <hi rend="bold">aṭṭakulikā</hi>.</p>

<p rend="bodytext"><hi rend="bold">Sakkāra</hi>nti upakāraṃ. <hi rend="bold">Garubhāvaṃ paccupaṭṭhapetvā</hi>ti ‘‘ime amhākaṃ garuno’’ti tattha garubhāvaṃ paṭi paṭi upaṭṭhapetvā. <hi rend="bold">Mānessantī</hi>ti sammānessanti. Taṃ pana sammānanaṃ tesu nesaṃ attamanatāpubbakanti āha <hi rend="bold">‘‘manena piyāyissantī’’</hi>ti. <hi rend="bold">Nipaccakāraṃ</hi> paṇipātaṃ. <hi rend="bold">Dassentī</hi>ti garucittabhāraṃ dassenti. <hi rend="bold">Sandhānetu</hi>nti sambandhaṃ avicchinnaṃ katvā ghaṭetuṃ.</p>

<p rend="bodytext"><hi rend="bold">Pasayhakārassā</hi>ti balakkārassa. Kāmaṃ vuddhiyā pūjanīyatāya ‘‘vuddhihāniyo’’ti vuttaṃ, attho pana vuttānukkameneva yojetabbo. Pāḷiyaṃ vā yasmā ‘‘vuddhiyeva pāṭikaṅkhā, no parihānī’’ti vuttaṃ, tasmā tadanukkamena <hi rend="bold">‘‘vuddhihāniyo’’</hi>ti vuttaṃ.</p>

<p rend="bodytext">Vipaccituṃ aladdhokāse pāpakamme, tassa kammassa vipāke vā anavasarova devasopasaggo. Tasmiṃ pana laddhokāse siyā devatopasaggassa avasaroti āha <hi rend="bold">‘‘anuppannaṃ…pe… vaḍḍhentī’’</hi>ti. Eteneva <hi rend="bold">anuppannaṃ sukha</hi>nti etthāpi attho veditabbo. Balakāyassa diguṇatiguṇatādassanaṃ paṭibhayabhāvadassananti evamādinā devatānaṃ <hi rend="bold">saṅgāmasīse sahāyatā</hi> veditabbā.</p>

<p rend="bodytext"><hi rend="bold">Anicchita</hi>nti <pb ed="V" n="3.0150" /><pb ed="M" n="3.0161" /> aniṭṭhaṃ. <hi rend="bold">Āvaraṇato</hi>ti nisedhanato. Dhammato anapetā dhammiyāti idha <hi rend="bold">‘‘dhammikā’’</hi>ti vuttā. Migasūkarādighātāya sunakhādīnaṃ kaḍḍhitvā vanacaraṇaṃ vājo, tattha niyuttā, te vā vājentīti <hi rend="bold">vājikā,</hi> migavadhacārino.</p>

<p rend="centre">Sārandadasuttavaṇṇanā niṭṭhitā.</p>

<p rend="title">2. Vassakārasuttavaṇṇanā</p>

<p rend="bodytext" n="22"><hi rend="paranum">22</hi><hi rend="dot">.</hi> Dutiye <hi rend="bold">abhiyātukāmo</hi>ti ettha <hi rend="bold">abhi</hi>-saddo abhibhavanattho ‘‘anabhividitu’’ntiādīsu viyāti āha <hi rend="bold">‘‘abhibhavanatthāya yātukāmo’’</hi>ti. <hi rend="bold">Vajjirājāno</hi>ti ‘‘vajjetabbā ime’’ti ādito pavattaṃ vacanaṃ upādāya vajjīti laddhanāmā rājāno, vajjiraṭṭhassa vā rājāno vajjirājāno. Raṭṭhassa pana vajjisamaññā tannivāsirājakumāravasena veditabbā. <hi rend="bold">Rājiddhiyā</hi>ti rājabhāvānugatena pabhāvena. So pana pabhāvo nesaṃ gaṇarājānaṃ mitho sāmaggiyā loke pākaṭo. Ciraṭṭhāyī ca ahosīti <hi rend="bold">‘‘samaggabhāvaṃ kathetī’’</hi>ti vuttaṃ. Anu anu taṃsamaṅgino bhāveti vaḍḍhetīti anubhāvo, anubhāvo eva <hi rend="bold">ānubhāvo,</hi> patāpo. So pana nesaṃ patāpo hatthiassādivāhanasampattiyā tattha ca subhikkhitabhāvena loke pākaṭo jātoti <hi rend="bold">‘‘etena…pe… kathetī’’</hi>ti vuttaṃ. <hi rend="bold">Tāḷacchiggaḷenā</hi>ti kuñcikāchiddena. <hi rend="bold">Asana</hi>nti saraṃ. <hi rend="bold">Atipātayissantī</hi>ti atikkāmenti. <hi rend="bold">Poṅkhānupoṅkha</hi>nti poṅkhassa anupoṅkhaṃ, purimasarassa poṅkhapadānugatapoṅkhaṃ itaraṃ saraṃ katvāti attho. <hi rend="bold">Avirādhita</hi>nti avirajjhitaṃ. <hi rend="bold">Ucchindissāmī</hi>ti ummūlanavasena kulasantatiṃ chindissāmi. Ayanaṃ vaḍḍhanaṃ ayo, tappaṭipakkhena <hi rend="bold">anayo</hi>ti āha <hi rend="bold">‘‘avaḍḍhi’’</hi>nti. Ñātīnaṃ byasanaṃ vināso <hi rend="bold">ñātibyasanaṃ</hi>.</p>

<p rend="bodytext"><hi rend="bold">Gaṅgāyā</hi>ti gaṅgāsamīpe. <hi rend="bold">Paṭṭanagāma</hi>nti sakaṭapaṭṭanagāmaṃ. <hi rend="bold">Tatrā</hi>ti tasmiṃ paṭṭane. <hi rend="bold">Balavāghātajāto</hi>ti uppannabalavakodho. <hi rend="bold">Me</hi>ti mayhaṃ. <hi rend="bold">Gatenā</hi>ti gamanena. <hi rend="bold">Sītaṃ vā uṇhaṃ vā natthi</hi> tāya velāya. <hi rend="bold">Abhimukhaṃ yuddhenā</hi>ti abhimukhaṃ ujukameva saṅgāmakaraṇena. <hi rend="bold">Upalāpanaṃ</hi> sāmaṃ dānañcāti dassetuṃ <hi rend="bold">‘‘ala’’</hi>ntiādi vuttaṃ. Bhedopi idha upāyo evāti <pb ed="M" n="3.0162" /> vuttaṃ <hi rend="bold">‘‘aññatra mithubhedā’’</hi>ti. Yuddhassa pana anupāyatā pageva pakāsitā. <hi rend="bold">Ida</hi>nti ‘‘aññatra upalāpanāya aññatra mithubhedā’’ti idaṃ vacanaṃ. <hi rend="bold">Kathāya nayaṃ labhitvā</hi>ti ‘‘yāvakīvañca <pb ed="V" n="3.0151" /> …pe… parihānī’’ti imāya bhagavato kathāya upāyaṃ labhitvā. <hi rend="bold">Anukampāyā</hi>ti vajjirājesu anuggahena.</p>

<p rend="bodytext"><hi rend="bold">Rājāpi tameva pesetvā sabbe…pe… pāpesī</hi>ti rājā taṃ attano santikaṃ āgataṃ ‘‘kiṃ, ācariya, bhagavā avacā’’ti pucchi. So ‘‘yathā bho samaṇassa gotamassa vacanaṃ na sakkā vajjī kenaci gahetuṃ, apica upalāpanāya vā mithubhedena vā sakkā’’ti āha. Tato naṃ rājā ‘‘upalāpanāya amhākaṃ hatthiassādayo nassissanti, bhedeneva te gahessāmi, kiṃ karomā’’ti pucchi. Tena hi, mahārāja, tumhe vajjī ārabbha parisati kathaṃ samuṭṭhāpetha, tato ahaṃ ‘‘kiṃ te, mahārāja, tehi, attano santakena kasivaṇijjādīni katvā jīvantu ete rājāno’’ti vatvā pakkamissāmi. Tato tumhe ‘‘kiṃ nu, bho, esa brāhmaṇo vajjī ārabbha pavattaṃ kathaṃ paṭibāhatī’’ti vadeyyātha. Divasabhāge cāhaṃ tesaṃ paṇṇākāraṃ pesessāmi, tampi gāhāpetvā tumhepi mama dosaṃ āropetvā bandhanatāḷanādīni akatvāva kevalaṃ khuramuṇḍaṃ maṃ katvā nagarā nīharāpetha, athāhaṃ ‘‘mayā te nagare pākāro parikhā ca kāritā, ahaṃ thiradubbalaṭṭhānañca uttānagambhīraṭṭhānañca jānāmi, na cirassaṃ dāni taṃ ujuṃ karissāmī’’ti vakkhāmi. Taṃ sutvā tumhe ‘‘gacchatū’’ti vadeyyāthāti. Rājā sabbaṃ akāsi.</p>

<p rend="bodytext">Licchavī tassa nikkhamanaṃ sutvā ‘‘saṭho brāhmaṇo, mā tassa gaṅgaṃ uttāretuṃ adatthā’’ti āhaṃsu. Tatra ekaccehi ‘‘amhe ārabbha kathitattā kira so evaṃ karotī’’ti vutte ‘‘tena hi bhaṇe etū’’ti vadiṃsu. So gantvā licchavī disvā ‘‘kimāgatatthā’’ti pucchito taṃ pavattiṃ ārocesi. Licchavino ‘‘appamattakena nāma evaṃ garuṃ daṇḍaṃ kātuṃ na yutta’’nti vatvā ‘‘kiṃ te tatra ṭhānantara’’nti pucchiṃsu. Vinicchayamahāmaccohamasmīti. Tadeva te ṭhānantaraṃ hotūti. So suṭṭhutaraṃ vinicchayaṃ karoti. Rājakumārā tassa santike sippaṃ uggaṇhanti. So patiṭṭhitaguṇo hutvā ekadivasaṃ ekaṃ licchaviṃ gahetvā ekamantaṃ gantvā ‘‘dārakā <pb ed="M" n="3.0163" /> kasantī’’ti pucchi. Āma, kasanti. Dve goṇe yojetvāti. Āma, dve goṇe yojetvāti. Ettakaṃ vatvā nivatto. Tato tamañño ‘‘kiṃ ācariyo āhā’’ti pucchitvā tena vuttaṃ – asaddahanto ‘‘na meso yathābhūtaṃ kathetī’’ti tena saddhiṃ bhijji.</p>

<p rend="bodytext">Brāhmaṇo aparampi ekadivasaṃ ekaṃ licchaviṃ ekamantaṃ netvā ‘‘kena byañjanena bhuttosī’’ti pucchitvā nivatto. Tampi añño pucchitvā asaddahanto tatheva bhijji. Brāhmaṇo aparampi divasaṃ ekaṃ licchaviṃ ekamantaṃ netvā ‘‘atiduggatosi kirā’’ti pucchi. Ko evamāhāti <pb ed="V" n="3.0152" />. Asuko nāma licchavīti. Aparampi ekamantaṃ netvā ‘‘tvaṃ kira bhīrujātiko’’ti pucchi. Ko evamāhāti? Asuko nāma licchavīti. Evaṃ aññena akathitameva aññassa kathento tīhi saṃvaccharehi te rājāno aññamaññaṃ bhinditvā yathā dve ekamaggena na gacchanti, tathā katvā sannipātabheriṃ carāpesi. Licchavino ‘‘issarā sannipatantu, sūrā sannipatantū’’ti vatvā na sannipatiṃsu. Brāhmaṇo ‘‘ayaṃ dāni kālo, sīghaṃ āgacchatū’’ti rañño sāsanaṃ peseti. Rājā sutvāva balabheriṃ carāpetvā nikkhami. Vesālikā sutvā ‘‘rañño gaṅgaṃ uttarituṃ na dassāmā’’ti bheriṃ carāpesuṃ. Te sutvā ‘‘gacchantu sūrarājāno’’tiādīni vatvā na sannipatiṃsu. ‘‘Nagarappavesanaṃ na dassāma, dvārāni pidahissāmā’’ti bheriṃ carāpesuṃ. Ekopi na sannipati. Yathāvivaṭehi dvārehi pavisitvā sabbe anayabyasanaṃ pāpetvā gato. Taṃ sandhāyetaṃ vuttaṃ – ‘‘rājāpi tameva pesetvā sabbepi bhinditvā gantvā anayabyasanaṃ pāpesī’’ti.</p>

<p rend="centre">Vassakārasuttavaṇṇanā niṭṭhitā.</p>

<p rend="title">2. Paṭhamasattakasuttavaṇṇanā</p>

<p rend="bodytext" n="23"><hi rend="paranum">23</hi><hi rend="dot">.</hi> Tatiye aparihānāya hitāti <hi rend="bold">aparihāniyā</hi> (dī. ni. ṭī. 2.136), na parihāyanti etehīti vā <hi rend="bold">aparihāniyā</hi>. Evaṃ saṅkhepato vuttamatthaṃ vitthārato dassento <hi rend="bold">‘‘idhāpi cā’’</hi>tiādimāha. Tattha <hi rend="bold">tato</hi>tiādi disāsu āgatasāsane vuttavacanaṃ vuttakathanaṃ. <hi rend="bold">Vihārasīmā ākulā</hi> yasmā <pb ed="M" n="3.0164" />, tasmā <hi rend="bold">uposathapavāraṇā ṭhitā. Olīyamānako</hi>ti pāḷito atthato ca vinassamānako. <hi rend="bold">Ukkhipāpentā</hi>ti paguṇabhāvakaraṇena atthasaṃvaṇṇanāvasena ca paggaṇhantā.</p>

<p rend="bodytext"><hi rend="bold">Sāvatthiyaṃ bhikkhū viya</hi> (pārā. 565) pācittiyaṃ desāpetabboti paññāpentā. <hi rend="bold">Vajjiputtakā viya</hi> (cūḷava. 446) dasavatthudīpanena. <hi rend="bold">Tathā akarontā</hi>ti navaṃ katikavattaṃ vā sikkhāpadaṃ vā amaddantā dhammavinayato sāsanaṃ dīpentā khuddakampi ca sikkhāpadaṃ asamūhanantā. <hi rend="bold">Āyasmā mahākassapo viya cā</hi>ti ‘‘suṇātu me, āvuso, saṅgho, santāmhākaṃ sikkhāpadāni gihigatāni. Gihinopi jānanti ‘idaṃ vo samaṇānaṃ sakyaputtikānaṃ kappati, idaṃ vo na kappatī’ti. Sacepi hi mayaṃ khuddānukhuddakāni sikkhāpadāni samūhanissāma, bhavissanti vattāro ‘dhūmakālikaṃ samaṇena gotamena sāvakānaṃ sikkhāpadaṃ paññattaṃ, yāvimesaṃ satthā aṭṭhāsi, tāvime sikkhāpadesu sikkhiṃsu. Yato imesaṃ satthā parinibbuto, na dānime sikkhāpadesu <pb ed="V" n="3.0153" /> sikkhantī’ti. Yadi saṅghassa pattakallaṃ, saṅgho apaññattaṃ na paññapeyya, paññattaṃ na samucchindeyya, yathāpaññattesu sikkhāpadesu samādāya vatteyyā’’ti imaṃ (cūḷava. 442) tantiṃ ṭhapento āyasmā mahākassapo viya ca.</p>

<p rend="bodytext"><hi rend="bold">Thirabhāvappattā</hi>ti sāsane thirabhāvaṃ anivattitabhāvaṃ upagatā. <hi rend="bold">Therakārakehī</hi>ti therabhāvasādhakehi sīlādiguṇehi asekkhadhammehi. <hi rend="bold">Bahū rattiyo</hi>ti pabbajitā hutvā bahū rattiyo jānanti. Sīlādiguṇesu patiṭṭhāpanameva sāsane <hi rend="bold">pariṇāyakatā</hi>ti āha <hi rend="bold">‘‘tīsu sikkhāsu pavattentī’’</hi>ti. <hi rend="bold">Ovādaṃ na denti</hi> abhājanabhāvato. <hi rend="bold">Paveṇikatha</hi>nti ācariyaparamparābhataṃ sammāpaṭipattidīpanaṃ dhammakathaṃ. <hi rend="bold">Sārabhūtaṃ dhammapariyāya</hi>nti samathavipassanāmaggaphalasampāpanena sāsane sārabhūtaṃ bojjhaṅgakosallaanuttarasītibhāva- (a. ni. 6.85) adhicittasuttādidhammatantiṃ. <hi rend="bold">Ādikaṃ ovāda</hi>nti <hi rend="bold">ādi</hi>-saddena ‘‘evaṃ te āloketabbaṃ, evaṃ te viloketabbaṃ, evaṃ te samiñjitabbaṃ, evaṃ te pasāretabbaṃ, evaṃ te saṅghāṭipattacīvaraṃ dhāretabba’’nti ovādaṃ saṅgaṇhāti.</p>

<p rend="bodytext">Punabbhavadānaṃ <hi rend="bold">punabbhavo</hi> uttarapadalopena. <hi rend="bold">Itare</hi>ti ye na paccayavasikā na āmisacakkhukā, te <hi rend="bold">na gacchanti</hi> taṇhāya vasaṃ.</p>

<p rend="bodytext"><hi rend="bold">Āraññakesū</hi>ti <pb ed="M" n="3.0165" /> araññabhāgesu araññapariyāpannesu. Nanu yattha katthacipi taṇhā sāvajjā evāti codanaṃ sandhāyāha <hi rend="bold">‘‘gāmantasenāsanesu hī’’</hi>tiādi. Tena ‘‘anuttaresu vimokkhesu pihaṃ upaṭṭhāpayato’’ti ettha vuttapihādayo piya āraññakasenāsanesu sālayatā sevitabbapakkhikā evāti dasseti.</p>

<p rend="bodytext"><hi rend="bold">Attanāvā</hi>ti sayameva. Tena parehi anussāhitānaṃ saraseneva anāgatānaṃ pesalānaṃ bhikkhūnaṃ āgamanaṃ, āgatānañca phāsuvihāraṃ paccāsīsantīti dasseti. <hi rend="bold">Imināva nīhārenā</hi>ti imāya paṭipattiyā. <hi rend="bold">Aggahitadhammaggahaṇa</hi>nti aggahitassa pariyattidhammassa uggahaṇaṃ. <hi rend="bold">Gahitasajjhāyakaraṇa</hi>nti uggahitassa suṭṭhu atthacintanaṃ. Cintarattho hi ayaṃ sajjhāyasaddo. <hi rend="bold">Entī</hi>ti upagacchanti. Nisīdanti āsanapaññāpanādinā.</p>

<p rend="centre">Paṭhamasattakasuttavaṇṇanā niṭṭhitā.</p>

<p rend="title">4-6. Dutiyasattakasuttādivaṇṇanā</p>

<p rend="bodytext" n="24-26"><hi rend="paranum">24-26</hi><hi rend="dot">.</hi> Catutthe <pb ed="V" n="3.0154" /><hi rend="bold">karontoyevā</hi>ti yathāvuttaṃ tiracchānakathaṃ kathentoyeva. Atiracchānakathābhāvepi tassa tattha tapparabhāvadassanatthaṃ avadhāraṇavacanaṃ. <hi rend="bold">Pariyantakārī</hi>ti sapariyantaṃ katvā vattā. ‘‘Pariyantavatiṃ vācaṃ bhāsitā’’ti (dī. ni. 1.9, 194) hi vuttaṃ. <hi rend="bold">Appabhassovā</hi>ti parimitakathoyeva ekantena kathetabbasseva kathanato. Samāpattisamāpajjanaṃ <hi rend="bold">ariyo tuṇhībhāvo. Niddāyatiyevā</hi>ti niddokkamane anādīnavadassī niddāyatiyeva, iriyāpathaparivattanādinā na naṃ vinodeti. <hi rend="bold">Evaṃ saṃsaṭṭhovā</hi>ti vuttanayena gaṇasaṅgaṇikāya saṃsaṭṭho eva viharati. <hi rend="bold">Dussīlā pāpicchā nāmā</hi>ti sayaṃ nissīlā asantaguṇasambhāvanicchāya samannāgatattā pāpā lāmakā icchā etesanti pāpicchā. Pāpapuggalehi mittikaraṇato <hi rend="bold">pāpamittā</hi>. Tehi sadā sahapavattanena <hi rend="bold">pāpasahāyā</hi>. Tattha ninnatādinā tadadhimuttatāya <hi rend="bold">pāpasampavaṅkā</hi>. Pañcamādīni uttānatthāniyeva.</p>

<p rend="centre">Dutiyasattakasuttādivaṇṇanā niṭṭhitā.</p>

<p rend="title">7-11. Saññāsuttādivaṇṇanā</p>

<p rend="bodytext" n="27-31"><hi rend="paranum">27-31</hi><hi rend="dot">.</hi> Sattame <pb ed="M" n="3.0166" /> aniccāti anupassati etāyāti <hi rend="bold">aniccānupassanā</hi>. Tathāpavattavipassanā pana yasmā attanā sahagatasaññāya bhāvitāya bhāvitā eva hoti, tasmā vuttaṃ <hi rend="bold">‘‘aniccānupassanādīhi sahagatasaññā’’</hi>ti. Imā satta lokiyavipassanāpi honti ‘‘anicca’’ntiādinā pavattanato. ‘‘Etaṃ santaṃ etaṃ paṇītaṃ yadidaṃ sabbasaṅkhārasamatho’’ti āgatavasena panettha dve lokuttarā hontīti veditabbā. ‘‘Virāgo nirodho’’ti hi tattha nibbānaṃ vuttanti idha virāgasaññā, tā vuttasaññā nibbānārammaṇāpi siyuṃ. Sesamettha suviññeyyameva. Aṭṭhamādīni uttānatthāneva.</p>

<p rend="centre">Saññāsuttādivaṇṇanā niṭṭhitā.</p>

<p rend="centre">Vajjisattakavaggavaṇṇanā niṭṭhitā.</p>

<p rend="chapter">4. Devatāvaggo</p>

<p rend="title">5. Paṭhamamittasuttavaṇṇanā</p>

<p rend="bodytext" n="36"><hi rend="paranum">36</hi><hi rend="dot">.</hi> Catutthassa <pb ed="V" n="3.0155" /> pañcame <hi rend="bold">attano</hi> guyhaṃ tassa <hi rend="bold">āvikarotī</hi>ti attano guyhaṃ nigguhituṃ yuttakathaṃ aññassa akathetvā tasseva ācikkhati. Tassa guyhaṃ <hi rend="bold">aññesaṃ nācikkhatī</hi>ti tena kathitaguyhaṃ yathā aññe na jānanti, evaṃ anāvikaronto chādeti.</p>

<p rend="centre">Paṭhamamittasuttavaṇṇanā niṭṭhitā.</p>

<p rend="title">6-11. Dutiyamittasuttādivaṇṇanā</p>

<p rend="bodytext" n="37-42"><hi rend="paranum">37-42</hi><hi rend="dot">.</hi> Chaṭṭhe <hi rend="bold">piyo ca hoti manāpo cā</hi>ti kalyāṇamittalakkhaṇaṃ dassitaṃ. Kalyāṇamitto hi saddhāsampanno ca hoti sīlasampanno sutasampanno cāgasampanno vīriyasampanno satisampanno samādhisampanno paññāsampanno. Tattha saddhāsampattiyā saddahati tathāgatassa sambodhiṃ kammañca kammaphalañca, tena sambodhiyā hetubhūtaṃ sattesu hitasukhaṃ na pariccajati <pb ed="M" n="3.0167" />. Sīlasampattiyā sattānaṃ piyo hoti garu bhāvanīyo codako pāpagarahī vattā vacanakkhamo. Sutasampattiyā saccapaṭiccasamuppādādipaṭisaṃyuttānaṃ gambhīrānaṃ kathānaṃ kattā hoti. Cāgasampattiyā appiccho hoti santuṭṭho pavivitto asaṃsaṭṭho. Vīriyasampattiyā āraddhavīriyo hoti attahitaparahitapaṭipattiyaṃ. Satisampattiyā upaṭṭhitassatī hoti. Samādhisampattiyā avikkhitto hoti samāhitacito. Paññāsampattiyā aviparītaṃ pajānāti. So satiyā kusalākusalānaṃ dhammānaṃ gatiyo samannesamāno paññāya sattānaṃ hitāhitaṃ yathābhūtaṃ jānitvā samādhinā tattha ekaggacitto hutvā vīriyena satte ahite nisedhetvā hite niyojeti. Tena vuttaṃ <hi rend="bold">‘‘piyo…pe… niyojetī’’</hi>ti. Sattamādīni uttānatthāni.</p>

<p rend="centre">Dutiyamittasuttādivaṇṇanā niṭṭhitā.</p>

<p rend="centre">Devatāvaggavaṇṇanā niṭṭhitā.</p>

<p rend="chapter">5. Mahāyaññavaggo</p>

<p rend="title">1. Sattaviññāṇaṭṭhitisuttavaṇṇanā</p>

<p rend="bodytext" n="44"><hi rend="paranum">44</hi><hi rend="dot">.</hi> Pañcamassa <pb ed="V" n="3.0156" /> paṭhame yasmā <hi rend="bold">nidassanatthe nipāto</hi> (dī. ni. ṭī. 2.127) tasmā <hi rend="bold">seyyathāpi manussā</hi>ti yathā manussāti vuttaṃ hoti. <hi rend="bold">Viseso hotiyeva</hi> satipi bāhirassa kāraṇassa abhede ajjhattikassa bhinnattā. Nānattaṃ kāye etesaṃ, nānatto vā kāyo etesanti <hi rend="bold">nānattakāyā</hi>. Iminā nayena sesapadesupi attho veditabbo. <hi rend="bold">Nesa</hi>nti manussānaṃ. Nānattā saññā etesaṃ atthīti <hi rend="bold">nānattasaññino</hi>. Sukhasamussayato vinipāto etesaṃ atthīti <hi rend="bold">vinipātikā</hi> satipi devabhāve dibbasampattiyā abhāvato. Apāyesu vā gato natthi nipāto etesanti <hi rend="bold">vinipātikā</hi>. Tenāha <hi rend="bold">‘‘catuapāyavinimuttā’’</hi>ti. <hi rend="bold">Piyaṅkaramātādīnaṃ viyā</hi>ti piyaṅkaramātā kira yakkhinī paccūsasamaye anuruddhattherassa dhammaṃ sajjhāyato sutvā –</p>

<p rend="gatha1">‘‘Mā <pb ed="M" n="3.0168" /> saddamakarī piyaṅkara, bhikkhu dhammapadāni bhāsati;</p>

<p rend="gathalast">Api dhammapadaṃ vijāniya, paṭipajjema hitāya no siyā.</p>

<p rend="gatha1">‘‘Pāṇesu ca saṃyamāmase, sampajānamusā na bhaṇāmase;</p>

<p rend="gathalast">Sikkhema susīlyamattano, api muccema pisācayoniyā’’ti. (saṃ. ni. 1.240) –</p>

<p rend="unindented">Evaṃ puttakaṃ saññāpetvā taṃ divasaṃ sotāpattiphalaṃ pattā. Uttaramātā pana bhagavato dhammaṃ sutvāva sotāpannā jātā.</p>

<p rend="bodytext">Brahmakāye paṭhamajjhānanibbatte brahmasamūhe, brahmanikāye vā bhavāti <hi rend="bold">brahmakāyikā</hi>. Mahābrahmuno parisāya bhavāti <hi rend="bold">brahmapārisajjā</hi> tassa paricārakaṭṭhāne ṭhitattā. Mahābrahmuno purohitaṭṭhāne ṭhitāti <hi rend="bold">brahmapurohitā</hi>. Āyuvaṇṇādīhi mahantā brahmānoti <hi rend="bold">mahābrahmāno</hi>. Satipi tesaṃ tividhānampi paṭhamena jhānena gantvā nibbattabhāve jhānassa pana pavattibhedena ayaṃ visesoti dassetuṃ <hi rend="bold">‘‘brahmapārisajjā panā’’</hi>tiādi vuttaṃ. <hi rend="bold">Parittenā</hi>ti hīnena. Sā cassa hīnatā chandādīnaṃ hīnatāya veditabbā. Paṭiladdhamattaṃ vā hīnaṃ. <hi rend="bold">Kappassā</hi>ti asaṅkhyeyyakappassa <pb ed="V" n="3.0157" />. Hīnapaṇītānaṃ majjhe bhavattā <hi rend="bold">majjhimaṃ</hi>. Sā cassa majjhimatā chandādīnaṃ majjhimatāya veditabbā. Paṭilabhitvā nātisubhāvitaṃ vā <hi rend="bold">majjhimaṃ. Upaḍḍhakappo</hi>ti asaṅkhyeyyakappassa upaḍḍhakappo. <hi rend="bold">Vipphārikataro</hi>ti brahmapārisajjehi pamāṇato vipulataro sabhāvato uḷārataro ca hoti. Sabhāvenapi hi uḷāratamova. Taṃ panettha appamāṇaṃ. Tassa hi parittābhādīnaṃ parittasubhādīnañca kāye satipi sabhāvavematte ekattavaseneva vavatthapīyatīti ‘‘ekattakāyā’’tveva te vuccanti. <hi rend="bold">Paṇītenā</hi>ti ukkaṭṭhena. Sā cassa ukkaṭṭhatā chandādīnaṃ ukkaṭṭhatāya veditabbā. Subhāvitaṃ vā, sammadeva, vasibhāvaṃ pāpitaṃ <hi rend="bold">paṇītaṃ</hi> ‘‘padhānabhāvaṃ nīta’’nti katvā. Idhāpi kappo asaṅkhyeyyakappavaseneva veditabbo paripuṇṇamahākappassa asambhavato. <hi rend="bold">Itī</hi>ti evaṃ vuttappakārena. <hi rend="bold">Te</hi>ti ‘‘brahmakāyikā’’ti vuttā tividhāpi brahmāno. <hi rend="bold">Saññāya ekattā</hi>ti tihetukabhāvena ekasabhāvattā. Na hi tassā sampayuttadhammavasena aññopi koci bhedo atthi. <hi rend="bold">Eva</hi>nti iminā nānattakāyā ekattasaññino gahitāti dasseti.</p>

<p rend="bodytext"><hi rend="bold">Daṇḍaukkāyā</hi>ti <pb ed="M" n="3.0169" /> daṇḍadīpikāya. <hi rend="bold">Sarati</hi> dhāvati, <hi rend="bold">vissarati</hi> vippakiṇṇā viya dhāvati. <hi rend="bold">Dve kappā</hi>ti dve mahākappā. Ito paresupi eseva nayo. <hi rend="bold">Idhā</hi>ti imasmiṃ sutte. <hi rend="bold">Ukkaṭṭhaparicchedavasena</hi> ābhassaraggahaṇeneva <hi rend="bold">sabbepi te</hi> parittābhāappamāṇābhāpi gahitā.</p>

<p rend="bodytext">Sundarā pabhā subhā, tāya kiṇṇā subhākiṇṇāti vattabbe. Bhā-saddassa rassattaṃ antima-ṇa-kārassa ha-kārañca katvā <hi rend="bold">‘‘subhakiṇhā’’</hi>ti vuttā. Aṭṭhakathāyaṃ pana niccalāya ekagghanāya pabhāya subhoti pariyāyavacananti ‘‘subhena okiṇṇā vikiṇṇā’’ti attho vutto. Etthāpi antima-ṇa-kārassa ha-kārakaraṇaṃ icchitabbameva. <hi rend="bold">Na chijjitvā pabhā gacchati</hi> ekagghanattā. <hi rend="bold">Catutthaviññāṇaṭṭhitimeva bhajanti</hi> kāyassa saññāya ca ekarūpattā. Vipulasantasukhāyuvaṇṇādiphalattā <hi rend="bold">vehapphalā. Etthā</hi>ti viññāṇaṭṭhitiyaṃ.</p>

<p rend="bodytext"><hi rend="bold">Vivaṭṭapakkhe ṭhitā</hi> apunarāvattanato. <hi rend="bold">‘‘Na sabbakālikā’’</hi>ti vatvā tameva asabbakālikattaṃ vibhāvetuṃ <hi rend="bold">‘‘kappasatasahassampī’’</hi>tiādi vuttaṃ. Soḷasakappasahassaccayena uppannānaṃ suddhāvāsabrahmānaṃ parinibbāyanato aññesañca tattha anuppajjanato <hi rend="bold">buddhasuññe loke</hi> suññaṃ taṃ ṭhānaṃ hoti, tasmā suddhāvāsā na sabbakālikā. <hi rend="bold">Khandhāvāraṭṭhānasadisā honti</hi> suddhāvāsabhūmiyo. <hi rend="bold">Iminā suttena</hi> suddhāvāsānaṃ sattāvāsabhāvadīpaneneva viññāṇaṭṭhitibhāvopi dīpito hoti, tasmā <hi rend="bold">suddhāvāsāpi</hi> sattasu viññāṇaṭṭhitīsu <hi rend="bold">catutthaviññāṇaṭṭhitiṃ,</hi> navasu sattāvāsesu <hi rend="bold">catutthasattāvāsañca bhajanti</hi>.</p>

<p rend="bodytext">Sukhumattāti <pb ed="V" n="3.0158" /> saṅkhārāvasesasukhumabhāvappattattā. Paribyattaviññāṇakiccābhāvato <hi rend="bold">neva viññāṇaṃ,</hi> na sabbaso aviññāṇaṃ hotīti <hi rend="bold">nāviññāṇaṃ,</hi> tasmā paripphutaviññāṇakiccavantīsu <hi rend="bold">viññāṇaṭṭhitīsu na vuttaṃ</hi>.</p>

<p rend="centre">Sattaviññāṇaṭṭhitisuttavaṇṇanā niṭṭhitā.</p>

<p rend="title">2. Samādhiparikkhārasuttavaṇṇanā</p>

<p rend="bodytext" n="45"><hi rend="paranum">45</hi><hi rend="dot">.</hi> Dutiye <hi rend="bold">samādhiparikkhārā</hi>ti ettha tayo parikkhārā. ‘‘Ratho sīlaparikkhāro, jhānakkho cakkavīriyo’’ti (saṃ. ni. 5.4) hi ettha alaṅkāro parikkhāro <pb ed="M" n="3.0170" /> nāma. ‘‘Sattahi nagaraparikkhārehi suparikkhataṃ hotī’’ti (a. ni. 7.67) ettha parivāro parikkhāro nāma. ‘‘Gilānapaccaya…pe… jīvitaparikkhārā’’ti (ma. ni. 1.191-192) ettha sambhāro parikkhāro nāma. So idha adhippetoti āha <hi rend="bold">‘‘maggasamādhissa sambhārā’’</hi>ti. Parivāraparikkhāropi vaṭṭatiyeva. Parivāro hi sammādiṭṭhādayo maggadhammā sammāsamādhissa sahajātādipaccayabhāvena parikaraṇato abhisaṅkharaṇato. <hi rend="bold">Parikkhatā</hi>ti parivāritā. <hi rend="bold">Ayaṃ vuccati ariyo sammāsamādhī</hi>ti ayaṃ sattahi ratanehi parivuto cakkavattī viya sattahi aṅgehi parivuto ariyo sammāsamādhīti vuccati. Upecca nissīyatīti upanisā, saha upanisāyāti <hi rend="bold">saupaniso,</hi> saupanissayo attho, saparivāroyevāti vuttaṃ hoti. Sahakārikāraṇabhūto hi dhammasamūho idha ‘‘upaniso’’ti adhippeto.</p>

<p rend="centre">Samādhiparikkhārasuttavaṇṇanā niṭṭhitā.</p>

<p rend="title">3. Paṭhamaaggisuttavaṇṇanā</p>

<p rend="bodytext" n="46"><hi rend="paranum">46</hi><hi rend="dot">.</hi> Tatiye <hi rend="bold">anuḍahanaṭṭhenā</hi>ti kāmaṃ āhuneyyaggiādayo tayo aggī brāhmaṇehipi icchitā santi. Te pana tehi icchitamattāva, na sattānaṃ tādisā atthasādhakā. Ye pana sattānaṃ atthasādhakā, te dassetuṃ <hi rend="bold">‘‘āhunaṃ vuccatī’’</hi>tiādi vuttaṃ. Tattha ānetvā hunanaṃ pūjanaṃ ‘‘āhuna’’nti vuttaṃ, taṃ <hi rend="bold">āhunaṃ arahantī</hi> mātāpitaro. Tenāha bhagavā – ‘‘āhuneyyāti, bhikkhave, mātāpitūnaṃ etaṃ adhivacana’’nti (itivu. 106). Yadaggena ca te puttānaṃ bahūpakāratāya <pb ed="V" n="3.0159" /> āhuneyyāti, tesu sammāpaṭipatti nesaṃ hitasukhāvahā, tadaggena tesu micchāpaṭipatti ahitadukkhāvahāti āha <hi rend="bold">‘‘tesu…pe… nibbattantī’’</hi>ti.</p>

<p rend="bodytext">Svāyamattho (dī. ni. aṭṭha. 3.305) <hi rend="bold">mittavindaka</hi>vatthunā veditabbo. Mittavindako hi mātarā, ‘‘tāta, ajja uposathiko hutvā vihāre sabbarattiṃ dhammassavanaṃ suṇohi, sahassaṃ te dassāmī’’ti vutto dhanalobhena uposathaṃ samādāya vihāraṃ gantvā ‘‘idaṃ ṭhānaṃ akutobhaya’’nti sallakkhetvā dhammāsanassa heṭṭhā nipanno sabbarattiṃ niddāyitvā gharaṃ <pb ed="M" n="3.0171" /> agamāsi. Mātā pātova yāguṃ pacitvā upanāmesi. So sahassaṃ gahetvāva pivi. Athassa etadahosi ‘‘dhanaṃ saṃharissāmī’’ti. So nāvāya samuddaṃ pakkhanditukāmo ahosi. Atha naṃ mātā, ‘‘tāta, imasmiṃ kule cattālīsakoṭidhanaṃ atthi, alaṃ gamanenā’’ti nivāreti. So tassā vacanaṃ anādiyitvā gacchati eva. Sā purato aṭṭhāsi. Atha naṃ kujjhitvā ‘‘ayaṃ mayhaṃ purato tiṭṭhatī’’ti pādena paharitvā patitaṃ antaraṃ katvā agamāsi.</p>

<p rend="bodytext">Mātā uṭṭhahitvā ‘‘mādisāya mātari evarūpaṃ kammaṃ katvā gatassa te gataṭṭhāne sukhaṃ bhavissatīti evaṃsaññī nāma tvaṃ puttā’’ti āha. Tassa nāvaṃ āruyha gacchato sattame divase nāvā aṭṭhāsi. Atha te manussā ‘‘addhā ettha pāpapuggalo atthi, salākaṃ dethā’’ti āhaṃsu. Salākā dīyamānā tasseva tikkhattuṃ pāpuṇi. Te tassa uḷumpaṃ datvā taṃ samudde pakkhipiṃsu. So ekaṃ dīpaṃ gantvā vimānapetīhi saddhiṃ sampattiṃ anubhavanto tāhi ‘‘purato purato mā agamāsī’’ti vuccamānopi taddiguṇaṃ taddiguṇaṃ sampattiṃ passanto anupubbena khuracakkadharaṃ ekaṃ addasa. Taṃ cakkaṃ padumapupphaṃ viya upaṭṭhāsi. So taṃ āha, ‘‘ambho, idaṃ tayā piḷandhitaṃ padumaṃ mayhaṃ dehī’’ti. Na idaṃ, sāmi, padumaṃ, khuracakkaṃ etanti. So ‘‘vañcesi maṃ tvaṃ, kiṃ mayā padumaṃ na diṭṭhapubba’’nti vatvā ‘‘tvaṃ lohitacandanaṃ vilimpitvā piḷandhanaṃ padumapupphaṃ mayhaṃ na dātukāmo’’ti āha. So cintesi ‘‘ayampi mayā katasadisaṃ kammaṃ katvā tassa phalaṃ anubhavitukāmo’’ti. Atha naṃ ‘‘gaṇha, re’’ti vatvā tassa matthake cakkaṃ khipi. Tena vuttaṃ –</p>

<p rend="gatha1">‘‘Catubbhi aṭṭhajjhagamā, aṭṭhāhi pica soḷasa;</p>

<p rend="gatha2">Soḷasāhi ca bāttiṃsa, atricchaṃ cakkamāsado;</p>

<p rend="gathalast">Icchāhatassa posassa, cakkaṃ bhamati matthake’’ti. (jā. 1.1.104; 1.5.103);</p>

<p rend="bodytext"><hi rend="bold">So</hi>ti <pb ed="V" n="3.0160" /> gehasāmiko bhattā. <hi rend="bold">Purimanayenevā</hi>ti anuḍahanassa paccayatāya. Tatridaṃ vatthu – kassapabuddhakāle sotāpannassa upāsakassa bhariyā aticāraṃ carati. So taṃ paccakkhato disvā ‘‘kasmā evaṃ karosī’’ti āha. Sā ‘‘sacāhaṃ evarūpaṃ karomi, ayaṃ me sunakho viluppamāno <pb ed="M" n="3.0172" /> khādatū’’ti vatvā kālakatā kaṇṇamuṇḍakadahe vemānikapetī hutvā nibbattā divā sampattiṃ anubhavati, rattiṃ dukkhaṃ. Tadā bārāṇasirājā migavaṃ caranto araññaṃ pavisitvā anupubbena kaṇṇamuṇḍakadahaṃ sampatto tāya saddhiṃ sampattiṃ anubhavati. Sā taṃ vañcetvā rattiṃ dukkhaṃ anubhavati. So ñatvā ‘‘kattha nu kho gacchatī’’ti piṭṭhito piṭṭhito gantvā avidūre ṭhito kaṇṇamuṇḍakadahato nikkhamitvā taṃ ‘‘paṭapaṭa’’nti khādamānaṃ ekaṃ sunakhaṃ disvā asinā dvidhā chindi, dve ahesuṃ. Puna chinne cattāro, puna chinne aṭṭha, puna chinne soḷasa ahesuṃ. Sā ‘‘kiṃ karosi, sāmī’’ti āha. So ‘‘kiṃ ida’’nti āha. Sā ‘‘evaṃ akatvā kheḷapiṇḍaṃ bhūmiyaṃ niṭṭhubhitvā pādena ghaṃsāhī’’ti āha. So tathā akāsi. Sunakhā antaradhāyiṃsu. Muṭṭhiyogo kirāyaṃ tassa sunakhantaradhānassa, yadidaṃ kheḷapiṇḍaṃ bhūmiyaṃ niṭṭhubhitvā pādena ghaṃsanaṃ, taṃ divasaṃ tassā kammaṃ khīṇaṃ. Rājā vippaṭisārī hutvā gantuṃ āraddho. Sā ‘‘mayhaṃ, sāmi, kammaṃ khīṇaṃ, mā agamāsī’’ti āha. Rājā assutvāva gato.</p>

<p rend="bodytext"><hi rend="bold">Dakkhiṇā</hi>ti cattāro paccayā dīyamānā dakkhanti etehi hitasukhānīti, taṃ dakkhiṇaṃ arahatīti <hi rend="bold">dakkhiṇeyyo,</hi> bhikkhusaṅgho.</p>

<p rend="centre">Paṭhamaaggisuttavaṇṇanā niṭṭhitā.</p>

<p rend="title">4-5. Dutiyaaggisuttādivaṇṇanā</p>

<p rend="bodytext" n="47-48"><hi rend="paranum">47-48</hi><hi rend="dot">.</hi> Catutthe yaññavāṭaṃ sampādetvā mahāyaññaṃ uddissa saviññāṇakāni aviññāṇakāni ca yaññūpakaraṇāni sajjitānīti āha pāḷiyaṃ <hi rend="bold">‘‘mahāyañño upakkhaṭo’’</hi>ti. Taṃ upakaraṇaṃ tesaṃ tathāsajjananti āha <hi rend="bold">‘‘upakkhaṭoti paccupaṭṭhito’’</hi>ti. <hi rend="bold">Vacchatarasatānī</hi>ti yuvabhāvappattāni nātibalavavacchasatāni. Te pana vacchā eva honti, na dammā, balībaddā vā. <hi rend="bold">Urabbhā</hi>ti taruṇameṇḍakā vuccanti. <hi rend="bold">Upanītānī</hi>ti ṭhapanatthāya upanītāni. <hi rend="bold">Vihiṃsaṭṭhenā</hi>ti hiṃsanaṭṭhena. <hi rend="bold">Upavāyatū</hi>ti upagantvā sarīradarathaṃ nibbāpento saṇhasītalā vāto vāyatu. Sesaṃ suviññeyyameva. Pañcame natthi vattabbaṃ.</p>

<p rend="centre">Dutiyaaggisuttādivaṇṇanā niṭṭhitā.</p>

<p rend="title">6. Dutiyasaññāsuttavaṇṇanā</p>

<p rend="bodytext" n="49"><hi rend="paranum">49</hi><hi rend="dot">.</hi> Chaṭṭhe <pb ed="V" n="3.0161" /><pb ed="M" n="3.0173" /><hi rend="bold">nhāruvilekhana</hi>nti cammaṃ likhantānaṃ cammaṃ likhitvā chaḍḍitakasaṭaṃ. ‘‘Esohamasmī’’tiādinā ahaṃkaraṇaṃ <hi rend="bold">ahaṅkāro</hi>. ‘‘Etaṃ mamā’’ti mamaṃkaraṇaṃ <hi rend="bold">mamaṅkāro</hi>. Tenāha <hi rend="bold">‘‘ahaṅkāradiṭṭhito’’</hi>tiādi. <hi rend="bold">Tisso vidhā</hi>ti seyyasadisahīnavasena tayo mānā. ‘‘Ekavidhena rūpasaṅgaho’’tiādīsu (dha. sa. 584) koṭṭhāso ‘‘vidhā’’ti vutto. ‘‘Kathaṃvidhaṃ sīlavantaṃ vadanti, kathaṃvidhaṃ paññavantaṃ vadantī’’tiādīsu (saṃ. ni. 1.95) pakāro. ‘‘Tisso imā, bhikkhave, vidhā. Katamā tisso? Seyyohamasmīti vidhā’’ti (vibha. 920) ettha māno ‘‘vidhā’’ti vutto. Idhāpi mānova adhippeto. Māno hi vidahanato hīnādivasena <hi rend="bold">tividhā</hi>. Tenākārena dahanato upadahanato <hi rend="bold">‘‘vidhā’’</hi>ti vuccati.</p>

<p rend="centre">Dutiyasaññāsuttavaṇṇanā niṭṭhitā.</p>

<p rend="title">7-8. Methunasuttādivaṇṇanā</p>

<p rend="bodytext" n="50-51"><hi rend="paranum">50-51</hi><hi rend="dot">.</hi> Sattame <hi rend="bold">idhā</hi>ti imasmiṃ loke. <hi rend="bold">Ekacco</hi>ti eko. <hi rend="bold">Samaṇo vā brāhmaṇo vā</hi>ti pabbajjāmattena samaṇo vā, jātimattena brāhmaṇo vā. <hi rend="bold">Dvayaṃdvayasamāpatti</hi>nti dvīhi dvīhi samāpajjitabbaṃ, methunanti attho. Na heva kho samāpajjatīti sambandho. <hi rend="bold">Ucchādanaṃ</hi> ubbaṭṭanaṃ. <hi rend="bold">Sambāhanaṃ</hi> parimaddanaṃ. <hi rend="bold">Sādiyatī</hi>ti adhivāseti. <hi rend="bold">Tadassādetī</hi>ti ucchādanādiṃ abhiramati. <hi rend="bold">Nikāmetī</hi>ti icchati. <hi rend="bold">Vitti</hi>nti tuṭṭhiṃ. <hi rend="bold">Idampi kho</hi>ti ettha <hi rend="bold">ida</hi>nti yathāvuttaṃ sādiyanādiṃ khaṇḍādibhāvavasena ekaṃ katvā vuttaṃ. <hi rend="bold">Pi</hi>-saddo vakkhamānaṃ upādāya samuccayattho, <hi rend="bold">kho</hi>-saddo avadhāraṇattho. Idaṃ vuttaṃ hoti – yadetaṃ brahmacāripaṭiññassa asatipi dvayaṃdvayasamāpattiyaṃ mātugāmassa ucchādananahāpanasambāhanasādiyanādi. Idampi ekaṃsena tassa brahmacariyassa khaṇḍādibhāvāpādanato khaṇḍampi chiddampi sabalampi kammāsampīti. Evaṃ pana khaṇḍādibhāvāpattiyā so aparisuddhaṃ brahmacariyaṃ carati, na parisuddhaṃ, saṃyutto methunasaṃyogena, na <pb ed="M" n="3.0174" /> visaṃyutto. Tato cassa na jātiādīhi parimuttīti dassento <hi rend="bold">‘‘ayaṃ vuccatī’’</hi>tiādimāha.</p>

<p rend="bodytext"><hi rend="bold">Sañjagghatī</hi>ti kilesavasena mahāhasitaṃ hasati. <hi rend="bold">Saṃkīḷatī</hi>ti kāyasaṃsaggavasena kīḷati. <hi rend="bold">Saṃkelāyatī</hi>ti sabbaso mātugāmaṃ kelāyanto viharati. <hi rend="bold">Cakkhunā</hi>ti attano cakkhunā. <hi rend="bold">Cakkhu</hi>nti <pb ed="V" n="3.0162" /> mātugāmassa cakkhuṃ. <hi rend="bold">Upanijjhāyatī</hi>ti upecca nijjhāyati oloketi. <hi rend="bold">Tirokuṭṭa</hi>nti kuṭṭassa parato. Tathā <hi rend="bold">tiropākāraṃ,</hi> ‘‘mattikāmayā bhitti <hi rend="bold">kuṭṭaṃ,</hi> iṭṭhakāmayā <hi rend="bold">pākāro’’</hi>ti vadanti. Yā kāci vā bhitti porisakā diyaḍḍharatanappamāṇā <hi rend="bold">kuṭṭaṃ,</hi> tato adhiko <hi rend="bold">pākāro. Assā</hi>ti brahmacāripaṭiññassa. <hi rend="bold">Pubbe</hi>ti vatasamādānato pubbe. <hi rend="bold">Kāmaguṇehī</hi>ti kāmakoṭṭhāsehi. <hi rend="bold">Samappita</hi>nti suṭṭhu appitaṃ sahitaṃ. <hi rend="bold">Samaṅgibhūta</hi>nti samannāgataṃ. <hi rend="bold">Paricārayamāna</hi>nti kīḷantaṃ, upaṭṭhahiyamānaṃ vā. <hi rend="bold">Paṇidhāyā</hi>ti patthetvā. <hi rend="bold">Sīlenā</hi>tiādīsu yamaniyamādisamādānavasena <hi rend="bold">sīlaṃ,</hi> avītikkamavasena <hi rend="bold">vataṃ</hi>. Ubhayampi vā <hi rend="bold">sīlaṃ,</hi> dukkaracariyavasena pavattitaṃ <hi rend="bold">vataṃ</hi>. Taṃtaṃakiccasammatato vā nivattilakkhaṇaṃ <hi rend="bold">sīlaṃ,</hi> taṃtaṃsamādānavato vesabhojanakiccakaraṇādivisesappaṭipatti <hi rend="bold">vataṃ</hi>. Sabbathāpi dukkaracariyā <hi rend="bold">tapo</hi>. Methunā virati <hi rend="bold">brahmacariya</hi>nti evampettha pāḷivaṇṇanā veditabbā. Aṭṭhamaṃ uttānameva.</p>

<p rend="centre">Methunasuttādivaṇṇanā niṭṭhitā.</p>

<p rend="title">9. Dānamahapphalasuttavaṇṇanā</p>

<p rend="bodytext" n="52"><hi rend="paranum">52</hi><hi rend="dot">.</hi> Navame <hi rend="bold">‘‘sāhu dāna’’nti dānaṃ detī</hi>ti ‘‘dānaṃ nāma sādhu sundara’’nti dānaṃ detīti attho. Dānañhi datvā taṃ paccavekkhantassa pāmojjapītisomanassādayo uppajjanti, lobhadosaissāmaccherādayo vidūrībhavanti. Idāni dānaṃ anukūladhammaparibrūhanena paccanīkadhammavidūrīkaraṇena ca bhāvanācittassa upasobhanāya ca parikkhārāya ca hotīti <hi rend="bold">‘‘alaṅkārabhūtañceva parivārabhūtañca detī’’</hi>ti vuttaṃ. <hi rend="bold">Jhānānāgāmī nāma hoti</hi> jhānaṃ nibbattetvā <pb ed="M" n="3.0175" /> brahmalokūpapannānaṃ ariyānaṃ heṭṭhā anuppajjanato. <hi rend="bold">Imaṃ pecca paribhuñjissāmī</hi>ti sāpekkhassa dānaṃ paralokaphalāsāya sātisayāya ca pubbācāravasena uppajjamānāya anubhavattā taṇhuttaraṃ nāma hotīti āha <hi rend="bold">‘‘paṭhamaṃ taṇhuttariyadāna’’</hi>nti. Dānaṃ nāma buddhādīhi pasatthanti garuṃ cittīkāraṃ upaṭṭhapetvā dātabbattā <hi rend="bold">‘‘dutiyaṃ cittīkāradāna’’</hi>nti vuttaṃ. Pubbakehi pitupitāmahehi dinnapubbaṃ katapubbaṃ jahāpetuṃ nāma nānucchavikanti attabhāvasabhāgavasena hirottappaṃ paccupaṭṭhapetvā dātabbato <hi rend="bold">‘‘tatiyaṃ hirottappadāna’’</hi>nti vuttaṃ. ‘‘Ahaṃ pacāmi, na ime pacanti, nārahāmi pacanto apacantānaṃ dānaṃ adātu’’nti evaṃsaññī hutvā dento niravasesaṃ katvā detīti āha <hi rend="bold">‘‘catutthaṃ niravasesadāna’’</hi>nti. ‘‘Yathā tesaṃ pubbakānaṃ isīnaṃ tāni mahāyaññakāni ahesuṃ, evaṃ me ayaṃ dānaparibhogo bhavissatī’’ti evaṃsaññino dānaṃ dakkhiṇaṃ arahesu dātabbato <hi rend="bold">‘‘pañcamaṃ dakkhiṇeyyadāna’’</hi>nti vuttaṃ. ‘‘Imaṃ me dānaṃ dadato cittaṃ pasīdatī’’tiādinā <pb ed="V" n="3.0163" /> pītisomanassaṃ uppādetvā dentassa dānaṃ somanassabāhullappattiyā somanassupacāraṃ nāma hotīti āha <hi rend="bold">‘‘chaṭṭhaṃ somanassupavicāradāna’’</hi>nti vuttaṃ.</p>

<p rend="centre">Dānamahapphalasuttavaṇṇanā niṭṭhitā.</p>

<p rend="title">10. Nandamātāsuttavaṇṇanā</p>

<p rend="bodytext" n="53"><hi rend="paranum">53</hi><hi rend="dot">.</hi> Dasame <hi rend="bold">‘‘vutthavasso pavāretvā…pe… nikkhamī’’</hi>ti aṅguttarabhāṇakānaṃ matenetaṃ vuttaṃ. Majjhimabhāṇakā pana vadanti ‘‘bhagavā upakaṭṭhāya vassūpanāyikāya jetavanato bhikkhusaṅghaparivuto cārikaṃ nikkhami. Teneva ca akāle nikkhantattā kosalarājādayo vāretuṃ ārabhiṃsu. Pavāretvā hi caraṇaṃ buddhāciṇṇa’’nti. Puṇṇāya sammāpaṭipattiṃ paccāsīsanto bhagavā <hi rend="bold">‘‘mama nivattanapaccayā tvaṃ kiṃ karissasī’’</hi>ti āha. <hi rend="bold">Puṇṇāpi…pe… pabbajī</hi>ti ettha seṭṭhi ‘‘puṇṇāya bhagavā nivattito’’ti sutvā taṃ bhujissaṃ katvā dhītuṭṭhāne ṭhapesi. Sā pabbajjaṃ yācitvā pabbaji, pabbajitvā vipassanaṃ ārabhi. Athassā satthā āraddhavipassakabhāvaṃ ñatvā imaṃ obhāsagāthaṃ vissajjesi –</p>

<p rend="gatha1">‘‘Puṇṇe <pb ed="M" n="3.0176" /> pūrassu saddhammaṃ, cando pannaraso yathā;</p>

<p rend="gathalast">Paripuṇṇāya paññāya, dukkhassantaṃ karissasī’’ti. (therīgā. 3);</p>

<p rend="bodytext">Sā gāthāpariyosāne arahattaṃ patvā abhiññātā sāvikā ahosi. Sesamettha suviññeyyameva.</p>

<p rend="centre">Nandamātāsuttavaṇṇanā niṭṭhitā.</p>

<p rend="centre">Mahāyaññavaggavaṇṇanā niṭṭhitā.</p>

<p rend="centre">Paṭhamapaṇṇāsakaṃ niṭṭhitaṃ.</p>

<p rend="chapter">6. Abyākatavaggo</p>

<p rend="title">1-2. Abyākatasuttādivaṇṇanā</p>

<p rend="bodytext" n="54-55"><hi rend="paranum">54-55</hi><hi rend="dot">.</hi> Chaṭṭhavaggassa <pb ed="V" n="3.0164" /> paṭhamaṃ suviññeyyameva. Dutiye <hi rend="bold">atīte attabhāve nibbattakaṃ kamma</hi>nti ‘‘purimakammabhavasmiṃ moho avijjā, āyūhanā saṅkhārā, nikanti taṇhā, upagamanaṃ upādānaṃ, cetanā bhavo’’ti evamāgataṃ saparikkhāraṃ pañcavidhaṃ kammavaṭṭamāha. <hi rend="bold">Etarahi me attabhāvo na siyā</hi>ti viññāṇanāmarūpasaḷāyatanaphassavedanāsahitaṃ paccuppannaṃ pañcavidhaṃ vipākavaṭṭamāha. <hi rend="bold">Yaṃ atthika</hi>nti yaṃ paramatthato vijjamānakaṃ. Tenāha <hi rend="bold">‘‘bhūta’’</hi>nti. Tañhi paccayanibbattatāya ‘‘bhūta’’nti vuccati. <hi rend="bold">Taṃ pajahāmī</hi>ti tappaṭibaddhacchandarāgappahānena tato eva āyatiṃ anuppattidhammatāpādanavasena pajahāmi pariccajāmi. <hi rend="bold">Haritanta</hi>nti (ma. ni. aṭṭha. 1.303) haritameva. Anta-saddena padavaḍḍhanaṃ kataṃ yathā ‘‘vanantaṃ suttanta’’nti, allatiṇādīni āgamma nibbāyatīti attho. <hi rend="bold">Pathanta</hi>nti mahāmaggaṃ. <hi rend="bold">Selanta</hi>nti pabbataṃ. <hi rend="bold">Udakanta</hi>nti udakaṃ. <hi rend="bold">Ramaṇīyaṃ vā bhūmibhāga</hi>nti tiṇagumbādirahitaṃ vivittaṃ abbhokāsabhūmibhāgaṃ. <hi rend="bold">Anāhārā</hi>ti apaccayā nirupādānā. Sesamettha uttānameva.</p>

<p rend="centre">Abyākatasuttādivaṇṇanā niṭṭhitā.</p>

<p rend="title">3. Tissabrahmāsuttavaṇṇanā</p>

<p rend="bodytext" n="56"><hi rend="paranum">56</hi><hi rend="dot">.</hi> Tatiye <pb ed="M" n="3.0177" /><hi rend="bold">vivittāni</hi> tādisāni pana pariyantāni atidūrāni hontīti āha <hi rend="bold">‘‘antimapariyantimānī’’</hi>ti. Ante bhavāni antimāni, antimāniyeva pariyantimāni. Ubhayenapi atidūrataṃ dasseti. <hi rend="bold">Samannāhāre ṭhapayamāno</hi>ti indriyaṃ samākārena vattento indriyasamataṃ paṭipādento nāma hoti. Vipassanācittasampayutto samādhi, satipi saṅkhāranimittāvirahe niccanimittādivirahato ‘‘animitto’’ti vuccatīti āha <hi rend="bold">‘‘animittanti balavavipassanāsamādhi’’</hi>nti.</p>

<p rend="centre">Tissabrahmāsuttavaṇṇanā niṭṭhitā.</p>

<p rend="title">4-7. Sīhasenāpatisuttādivaṇṇanā</p>

<p rend="bodytext" n="57-60"><hi rend="paranum">57-60</hi><hi rend="dot">.</hi> Catutthe <pb ed="V" n="3.0165" /> kucchito ariyo <hi rend="bold">kadariyo</hi>. Thaddhamacchariyasadisaṃ hi kucchitaṃ sabbanihīnaṃ natthi sabbakusalānaṃ ādibhūtassa nisedhanato. Sesamettha pañcamādīni ca uttānatthāneva.</p>

<p rend="centre">Sīhasenāpatisuttādivaṇṇanā niṭṭhitā.</p>

<p rend="title">8. Pacalāyamānasuttavaṇṇanā</p>

<p rend="bodytext" n="61"><hi rend="paranum">61</hi><hi rend="dot">.</hi> Aṭṭhame <hi rend="bold">ālokasaññaṃ manasi kareyyāsī</hi>ti divā vā rattiṃ vā sūriyapajjotacandamaṇiādīnaṃ ālokaṃ ‘‘āloko’’ti manasi kareyyāsi. Idaṃ vuttaṃ hoti – sūriyacandālokādiṃ divā rattiñca upaladdhaṃ yathāladdhavaseneva manasi kareyyāsi, citte ṭhapeyyāsi. Yathā te subhāvitālokakasiṇassa viya kasiṇāloko yadicchakaṃ yāvadicchakañca so āloko rattiyaṃ upatiṭṭhati, yena tattha divāsaññaṃ ṭhapeyyāsi, divā viya vigatathinamiddhova bhaveyyāsīti. Tenāha <hi rend="bold">‘‘yathā divā tathā ratti’’</hi>nti. <hi rend="bold">Iti vivaṭena cetasā</hi>ti evaṃ apihitena cittena thinamiddhapidhānena apihitattā. <hi rend="bold">Apariyonaddhenā</hi>ti samantato anonaddhena asañchāditena. <hi rend="bold">Sahobhāsa</hi>nti sañāṇobhāsaṃ. Thinamiddhavinodanaālokopi vā hotu kasiṇālokopi <pb ed="M" n="3.0178" /> vā parikammālokopi vā, upakkilesāloko viya sabboyaṃ āloko ñāṇasamuṭṭhānovāti. Yesaṃ akaraṇe puggalo mahājāniyo hoti, tāni <hi rend="bold">avassaṃ kātabbāni</hi>. Yāni akātumpi vaṭṭanti, sati samavāye kātabbato tāni <hi rend="bold">karaṇīyānī</hi>ti āha <hi rend="bold">‘‘itarāni karaṇīyānī’’</hi>ti. Atha vā kattabbāni kammāni karaṇaṃ arahantīti <hi rend="bold">karaṇīyāni</hi>. Itarāni <hi rend="bold">kiccānī</hi>tipi vadanti.</p>

<p rend="bodytext"><hi rend="bold">Ādinayappavattā viggāhikakathā</hi>ti ‘‘na tvaṃ imaṃ dhammavinayaṃ ājānāsi, ahaṃ imaṃ dhammavinayaṃ ājānāmi, kiṃ tvaṃ imaṃ dhammavinayaṃ ājānissasi, micchāpaṭipanno tvamasi, ahamasmi sammāpaṭipanno, sahitaṃ me, asahitaṃ te, purevacanīyaṃ pacchā avaca, pacchāvacanīyaṃ pure avaca, adhiciṇṇaṃ te viparāvattaṃ, āropito te vādo, niggahito tvamasi. Cara vādappamokkhāya, nibbeṭhehi vā sace pahosī’’ti (dī. ni. 1.18; ma. ni. 3.41) evaṃpavattā kathā. Tattha <hi rend="bold">sahitaṃ me</hi>ti (dī. ni. aṭṭha. 1.18) mayhaṃ vacanaṃ sahitaṃ siliṭṭhaṃ, atthayuttaṃ kāraṇayuttanti attho. <hi rend="bold">Sahita</hi>nti vā pubbāparāviruddhaṃ. <hi rend="bold">Asahitaṃ te</hi>ti tuyhaṃ vacanaṃ <pb ed="V" n="3.0166" /> asahitaṃ asiliṭṭhaṃ. <hi rend="bold">Adhiciṇṇaṃ te viparāvatta</hi>nti yaṃ tuyhaṃ dīgharattāciṇṇavasena suppaguṇaṃ, taṃ mayhaṃ ekavacaneneva viparāvattaṃ parivattitvā ṭhitaṃ, na kiñci jānāsīti attho. <hi rend="bold">Āropito te vādo</hi>ti mayā tava vāde doso āropito. <hi rend="bold">Cara vādappamokkhāyā</hi>ti dosamocanatthaṃ cara vicara, tattha tattha gantvā sikkhāti attho. <hi rend="bold">Nibbeṭhehi vā sace pahosī</hi>ti atha sayaṃ pahosi, idāni eva nibbeṭhehīti attho.</p>

<p rend="bodytext">Taṇhā sabbaso khīyanti etthāti <hi rend="bold">taṇhāsaṅkhayo,</hi> tasmiṃ. <hi rend="bold">Taṇhāsaṅkhaye</hi>ti ca idaṃ visaye bhummanti āha <hi rend="bold">‘‘taṃ ārammaṇaṃ katvā’’</hi>ti. <hi rend="bold">Vimuttacittatāyā</hi>ti sabbasaṃkilesehi vippayuttacittatāya. Aparabhāge paṭipadā nāma ariyasaccābhisamayo. Sā sāsanacārigocarā paccattaṃ veditabbatoti āha <hi rend="bold">‘‘pubbabhāgappaṭipadaṃ saṃkhittena desethāti pucchatī’’</hi>ti. Akuppadhammatāya khayavayasaṅkhātaṃ antaṃ atītāti accantā, so eva aparihāyanasabhāvattā accantā niṭṭhā assāti <hi rend="bold">accantaniṭṭhā</hi>. Tenāha <hi rend="bold">‘‘ekantaniṭṭho satataniṭṭhoti attho’’</hi>ti. Na hi paṭividdhassa <pb ed="M" n="3.0179" /> lokuttaradhammassa dassannaṃ kuppannaṃ nāma atthi. Accantameva catūhi yogehi khemo etassa atthīti <hi rend="bold">accantayogakkhemī</hi>. Maggabrahmacariyassa vusitattā tassa ca aparihāyanasabhāvattā accantaṃ brahmacārīti <hi rend="bold">accantabrahmacārī</hi>. Tenāha <hi rend="bold">‘‘niccabrahmacārīti attho’’</hi>ti. <hi rend="bold">Pariyosāna</hi>nti maggabrahmacariyapariyapariyosānaṃ vaṭṭadukkhapariyosānañca.</p>

<p rend="bodytext"><hi rend="bold">Pañcakkhandhā</hi>ti pañcupādānakkhandhā. Sakkāyasabbañhi sandhāya idha <hi rend="bold">‘‘sabbe dhammā’’</hi>ti vuttaṃ vipassanāvisayassa adhippetattā. Tasmā āyatanadhātuyopi taggatikā eva daṭṭhabbā. Tenāha bhagavā <hi rend="bold">‘‘nālaṃ abhinivesāyā’’</hi>ti. <hi rend="bold">Na yuttā abhinivesāya</hi> ‘‘etaṃ mama, eso me attā’’ti ajjhosānāya. ‘‘Alameva nibbindituṃ alaṃ virajjitu’’ntiādīsu (dī. ni. 2.272; saṃ. ni. 2.124, 128, 134, 143) viya <hi rend="bold">alaṃ</hi>-saddo yuttatthopi hotīti āha <hi rend="bold">‘‘na yuttā’’ti. Sampajjantī</hi>ti bhavanti. Yadipi ‘‘tatiyā catutthī’’ti idaṃ visuddhidvayaṃ abhiññāpaññā, tassa pana sapaccayanāmarūpadassanabhāvato sati ca paccayapariggahe sapaccayattā aniccanti, nāmarūpassa aniccatāya dukkhaṃ, dukkhañca anattāti atthato lakkhaṇattayaṃ supākaṭameva hotīti āha <hi rend="bold">‘‘aniccaṃ dukkhaṃ anattāti ñātapariññāya abhijānātī’’</hi>ti. <hi rend="bold">Tatheva tīraṇapariññāyā</hi>ti iminā aniccādibhāvena nālaṃ abhinivesāyāti nāmarūpassa upasaṃharati, na abhiññāpaññānaṃ sambhāradhammānaṃ. Purimāya hi atthato āpannaṃ lakkhaṇattayaṃ gaṇhāti salakkhaṇasallakkhaṇaparattā tassā. Dutiyāya sarūpato tassā lakkhaṇattayāropanavasena sammasanabhāvato. Ekacittakkhaṇikatāya abhinipātamattatāya ca <pb ed="V" n="3.0167" /><hi rend="bold">appamattakampi</hi>. Rūpapariggahassa oḷārikabhāvato <hi rend="bold">arūpapariggahaṃ dasseti</hi>. Dassento ca vedanāya āsannabhāvato, visesato sukhasārāgitāya, bhavassādagadhitamānasatāya ca therassa vedanāvasena nibbattetvā dasseti.</p>

<p rend="bodytext"><hi rend="bold">Khayavirāgo</hi>ti khayasaṅkhāto virāgo saṅkhārānaṃ palujjanā. Yaṃ āgamma sabbaso saṅkhārehi virajjanā hoti, taṃ nibbānaṃ <hi rend="bold">accantavirāgo. Nirodhānupassimhipī</hi>ti nirodhānupassipadepi. <hi rend="bold">Eseva nayo</hi>ti atidisitvā taṃ <pb ed="M" n="3.0180" /> ekadesena vivaranto <hi rend="bold">‘‘nirodhopi hi…pe… duvidhoyevā’’</hi>ti āha. Khandhānaṃ pariccajanaṃ tappaṭibaddhakilesappahānavasenāti yenākārena vipassanā kilese pajahati, tenākārena taṃnimittakkhandhe ca pajahatīti vattabbataṃ arahatīti āha <hi rend="bold">‘‘sā hi…pe… vossajjatī’’</hi>ti. <hi rend="bold">Ārammaṇato</hi>ti kiccasādhanavasena ārammaṇakaraṇato. Evañhi maggato aññesaṃ nibbānārammaṇānaṃ pakkhandanavossaggābhāvo siddhova hoti. Pariccajanena pakkhandanena cāti <hi rend="bold">dvīhipi vā kāraṇehi. So</hi>ti maggo. Sabbesaṃ khandhānaṃ vossajjanaṃ tappaṭibaddhasaṃkilesappahānena daṭṭhabbaṃ. Yasmā vā vipassanācittaṃ pakkhandatīti maggasampayuttacittaṃ sandhāyāha. Maggo ca samucchedavasena kilese khandhe ca pariccajati, tasmā yathākkamaṃ vipassanāmaggānañca vasena pakkhandanapariccāgavossaggāpi veditabbā. <hi rend="bold">Tadubhayasamaṅgī</hi>ti vipassanāsamaṅgī maggasamaṅgī ca. ‘‘Aniccānupassanāya niccasaññaṃ pajahatī’’tiādivacanato (paṭi. ma. 1.52) hi yathā vipassanāya kilesānaṃ pariccāgappaṭinissaggo labbhati, evaṃ āyatiṃ tehi kilesehi uppādetabbakkhandhānampi pariccāgapaṭinissaggo vattabbo. Pakkhandanapaṭinissaggo pana magge labbhamānāya ekantakāraṇabhūtāya vuṭṭhānagāminivipassanāya vasena veditabbo. Magge pana tadubhayampi ñāyāgatameva nippariyāyatova labbhamānattā. Tenāha <hi rend="bold">‘‘tadubhayasamaṅgīpuggalo’’</hi>tiādi. Pucchantassa ajjhāsayavasena ‘‘na kiñci loke upādiyatī’’ti ettha kāmupādānavasena upādiyanaṃ paṭikkhipatīti āha <hi rend="bold">‘‘taṇhāvasena na upādiyatī’’</hi>ti. Taṇhāvasena vā asati upādiyane diṭṭhivasena upādiyanaṃ anavakāsamevāti <hi rend="bold">‘‘taṇhāvasena’’</hi>icceva vuttaṃ. <hi rend="bold">Na parāmasatī</hi>ti nādiyati. Diṭṭhiparāmāsavasena vā ‘‘nicca’’ntiādinā <hi rend="bold">na parāmasati. Saṃkhitteneva kathesī</hi>ti tassa ajjhāsayavasena papañcaṃ akatvā kathesi.</p>

<p rend="centre">Pacalāyamānasuttavaṇṇanā niṭṭhitā.</p>

<p rend="title">9. Mettasuttavaṇṇanā</p>

<p rend="bodytext" n="62"><hi rend="paranum">62</hi><hi rend="dot">.</hi> Navame <pb ed="V" n="3.0168" /><hi rend="bold">mā, bhikkhave, puññāna</hi>nti (itivu. aṭṭha. 62) ettha <hi rend="bold">mā</hi>ti paṭisedhe nipāto. <hi rend="bold">Puñña</hi>-saddo ‘‘kusalānaṃ, bhikkhave, dhammānaṃ samādānahetu evamidaṃ puññaṃ pavaḍḍhatī’’tiādīsu <pb ed="M" n="3.0181" /> (dī. ni. 3.80) puññaphale āgato. ‘‘Avijjāgatoyaṃ, bhikkhave, purisapuggalo puññañce saṅkhāraṃ abhisaṅkharotī’’tiādīsu (saṃ. ni. 2.51) kāmarūpāvacarasucaritesu. ‘‘Puññūpagaṃ hoti viññāṇa’’ntiādīsu (saṃ. ni. 2.51) sugativisesabhūte upapattibhave. ‘‘Tīṇimāni, bhikkhave, puññakiriyavatthūni dānamayaṃ puññakiriyavatthu, sīlamayaṃ puññakiriyavatthu, bhāvanāmayaṃ puññakiriyavatthū’’tiādīsu (itivu. 60; dī. ni. 3.305; a. ni. 8.36) kusalacetanāyaṃ. Idha pana tebhūmakakusaladhamme veditabbo. <hi rend="bold">Bhāyitthā</hi>ti ettha duvidhaṃ bhayaṃ ñāṇabhayaṃ, sārajjabhayanti. Tattha ‘‘yepi te, bhikkhave, devā dīghāyukā vaṇṇavanto sukhabahulā uccesu vimānesu ciraṭṭhitikā, tepi tathāgatassa dhammadesanaṃ sutvā yebhuyyena bhayaṃ saṃvegaṃ santāsaṃ āpajjantī’’ti (a. ni. 4.33) āgataṃ <hi rend="bold">ñāṇabhayaṃ</hi>. ‘‘Ahudeva bhayaṃ, ahu chambhitattaṃ, ahu lomahaṃso’’tiādīsu (dī. ni. 2.318) āgataṃ <hi rend="bold">sārajjabhayaṃ</hi>. Idhāpi sārajjabhayameva. Ayañhettha attho – bhikkhave, dīgharattaṃ kāyavacīsaṃyamo vattappaṭivattapūraṇaṃ ekāsanaṃ ekaseyyaṃ indriyadamo dhutadhammehi cittassa niggaho satisampajaññaṃ kammaṭṭhānānuyogavasena vīriyārambhoti evamādīni yāni bhikkhunā nirantaraṃ pavattetabbāni puññāni, tehi mā bhāyittha, mā bhayaṃ santāsaṃ āpajjittha. Ekaccassa diṭṭhadhammasukhassa uparodhabhayena samparāyikanibbānasukhadāyakehi puññehi mā bhāyitthāti. Nissakke idaṃ sāmivacanaṃ.</p>

<p rend="bodytext">Idāni tato abhāyitabbabhāve kāraṇaṃ dassento <hi rend="bold">‘‘sukhasseta’’</hi>ntiādimāha. Tattha <hi rend="bold">sukha</hi>-saddo ‘‘sukho buddhānamuppādo, sukhā virāgatā loke’’tiādīsu (dha. pa. 194) sukhamūle āgato. ‘‘Yasmā ca kho, mahāli, rūpaṃ sukhaṃ sukhānupatitaṃ sukhāvakkanta’’ntiādīsu (saṃ. ni. 3.60) sukhārammaṇe. ‘‘Yāvañcidaṃ, bhikkhave, na sukaraṃ akkhānena pāpuṇituṃ yāva sukhā saggā’’tiādīsu (ma. ni. 3.255) sukhapaccayaṭṭhāne. ‘‘Sukho puññassa uccayo’’tiādīsu (dha. pa. 118) sukhahetumhi. ‘‘Diṭṭhadhammasukhavihārā ete dhammā’’tiādīsu (ma. ni. 1.82) abyāpajje. ‘‘Nibbānaṃ paramaṃ sukha’’ntiādīsu (ma. ni. 2.215; dha. pa. 203, 204) nibbāne. ‘‘Sukhassa ca pahānā’’tiādīsu (dī. ni. 1.232; ma. ni. 1.271; saṃ. ni. 2.152) sukhavedanāyaṃ. ‘‘Adukkhamasukhaṃ <pb ed="V" n="3.0169" /> santaṃ, sukhamicceva bhāsita’’ntiādīsu (saṃ. ni. 4.253; itivu. 53) upekkhāvedanāyaṃ. ‘‘Dvepi <pb ed="M" n="3.0182" /> mayā, ānanda, vedanā vuttā pariyāyena sukhā vedanā dukkhā vedanā’’tiādīsu (ma. ni. 2.89) iṭṭhasukhesu. ‘‘Sukho vipāko puññāna’’ntiādīsu (peṭako. 23) iṭṭhavipāke. Idhāpi iṭṭhavipāke eva daṭṭhabbo. <hi rend="bold">Iṭṭhassā</hi>tiādīsu icchitabbato ceva aniṭṭhappaṭipakkhato ca iṭṭhassa. Kamanīyato manasmiñca kamanato pavisanato <hi rend="bold">kantassa</hi>. Piyāyitabbato santappanato ca <hi rend="bold">piyassa</hi>. Mananīyato manassa vaḍḍhanato ca <hi rend="bold">manāpassā</hi>ti attho veditabbo. <hi rend="bold">Yadidaṃ puññānī</hi>ti <hi rend="bold">puññānī</hi>ti yadidaṃ vacanaṃ, etaṃ sukhassa iṭṭhassa vipākassa adhivacanaṃ nāmaṃ. <hi rend="bold">Sukhassetaṃ yadidaṃ puññānī</hi>ti phalena kāraṇassa abhedopacāraṃ vadati. Tena katūpacitānaṃ puññānaṃ avassaṃbhāviphalaṃ sutvā appamattena sakkaccaṃ puññāni kattabbānīti puññakiriyāyaṃ niyojeti, ādarañca nesaṃ tattha uppādeti.</p>

<p rend="bodytext">Idāni attanā sunettakāle katena puññakammena dīgharattaṃ paccanubhūtaṃ bhavantarappaṭicchannaṃ uḷārataraṃ puññavipākaṃ udāharitvā tamatthaṃ pākaṭataraṃ karonto <hi rend="bold">‘‘abhijānāmi kho panāha’’</hi>ntiādimāha. Tattha <hi rend="bold">abhijānāmī</hi>ti abhivisiṭṭhena ñāṇena jānāmi, paccakkhato bujjhāmi. <hi rend="bold">Dīgharatta</hi>nti cirakālaṃ. <hi rend="bold">Puññāna</hi>nti dānādīnaṃ kusaladhammānaṃ. <hi rend="bold">Satta vassānī</hi>ti satta saṃvaccharāni. <hi rend="bold">Mettacitta</hi>nti mijjatīti mettā, siniyhatīti attho. Mitte bhavā, mittassa vā esā pavattītipi mettā. Lakkhaṇādito pana hitākārappavattilakkhaṇā, hitūpasaṃhārarasā, āghātavinayapaccupaṭṭhānā, sattānaṃ manāpabhāvadassanapadaṭṭhānā. Byāpādūpasamo etissā sampatti, sinehasambhavo vipatti. <hi rend="bold">Mettacittaṃ bhāvetvā</hi>ti mettāsahagataṃ cittaṃ, cittasīsena samādhi vuttoti mettāsamādhiṃ metābrahmavihāraṃ uppādetvā ceva vaḍḍhetvā ca.</p>

<p rend="bodytext"><hi rend="bold">Satta saṃvaṭṭavivaṭṭakappe</hi>ti satta mahākappe. Saṃvaṭṭavivaṭṭaggahaṇeneva hi saṃvaṭṭaṭṭhāyivivaṭṭaṭṭhāyinopi gahitā. <hi rend="bold">Imaṃ loka</hi>nti kāmalokaṃ. <hi rend="bold">Saṃvaṭṭamāne suda</hi>nti saṃvaṭṭamāne, sudanti nipātamattaṃ, vipajjamāneti attho. ‘‘Varasaṃvattaṭṭhāne suda’’ntipi paṭhanti. <hi rend="bold">Kappe</hi>ti kāle. Kappasīsena hi kālo vutto, kāle khīyamāne sabbopi khīyateva. Yathāha – ‘‘kālo <pb ed="M" n="3.0183" /> ghasati bhūtāni, sabbāneva sahattanā’’ti (jā. 1.2.190). <hi rend="bold">‘‘Ābhassarūpago homī’’</hi>ti vuttattā tejosaṃvaṭṭavasenettha kappavuṭṭhānaṃ veditabbaṃ. <hi rend="bold">Ābhassarūpago</hi>ti tattha paṭisandhiggahaṇavasena ābhassarabrahmalokaṃ upagacchāmīti ābhassarūpago homi. <hi rend="bold">Vivaṭṭamāne</hi>ti saṇṭhahamāneti attho. <hi rend="bold">Suññaṃ brahmavimānaṃ upapajjāmī</hi>ti kassaci sattassa tattha nibbattassa abhāvato suññaṃ yaṃ paṭhamajjhānabhūmisaṅkhātaṃ <pb ed="V" n="3.0170" /> brahmavimānaṃ ādito nibbattati, taṃ paṭisandhiggahaṇavasena upapajjāmi upemi.</p>

<p rend="bodytext"><hi rend="bold">Brahmā</hi>ti kāmāvacarasattehi visiṭṭhaṭṭhena tathā tathā brūhitaguṇatāya brahmavihārato nibbattanaṭṭhena ca brahmā. Brahmapārisajjabrahmapurohitehi mahanto brahmāti <hi rend="bold">mahābrahmā,</hi> tato eva te abhibhavitvā ṭhitattā <hi rend="bold">abhibhū</hi>. Tehi na kenacipi guṇena abhibhūtoti <hi rend="bold">anabhibhūto. Aññadatthū</hi>ti ekaṃsavacane nipāto. Dassanato <hi rend="bold">daso,</hi> atītānāgatapaccuppannānaṃ dassanasamattho abhiññāñāṇena passitabbaṃ passāmīti attho. Sesabrahmānaṃ iddhipādabhāvanābalena attano cittañca mama vase vattemīti <hi rend="bold">vasavattī</hi> homīti yojetabbaṃ. Tadā kira bodhisatto aṭṭhasamāpattilābhīpi samāno tathā sattahitaṃ attano pāramipūraṇañca olokento tāsu eva dvīsu jhānabhūmīsu nikanti uppādetvā mettābrahmavihāravasena aparāparaṃ saṃsari. Tena vuttaṃ <hi rend="bold">‘‘satta vassāni…pe… vasavattī’’</hi>ti.</p>

<p rend="bodytext">Evaṃ bhagavā rūpāvacarapuññassa vipākamahantataṃ pakāsetvā idāni kāmāvacarapuññassapi vipākaṃ dassento <hi rend="bold">‘‘chattiṃsakkhattu’’</hi>ntiādimāha. Tattha <hi rend="bold">sakko ahosi</hi>nti chattiṃsakkhattuṃ chattiṃsavāre aññattha anupapajjitvā nirantaraṃ sakko devānamindo tāvatiṃsadevarājā ahosiṃ. <hi rend="bold">Rājā ahosi</hi>ntiādīsu catūhi acchariyadhammehi catūhi saṅgahavatthūhi ca lokaṃ rañjetīti <hi rend="bold">rājā</hi>. Cakkaratanaṃ vatteti, catūhi sampatticakkehi vattati, tehi ca paraṃ vatteti, parahitāya ca iriyāpathacakkānaṃ vatto etasmiṃ atthīti <hi rend="bold">cakkavattī</hi>. ‘‘Rājā’’ti cettha sāmaññaṃ, ‘‘cakkavattī’’ti visesaṃ. Dhammena caratīti <hi rend="bold">dhammiko,</hi> ñāyena samena vattatīti attho. Dhammeneva rajjaṃ labhitvā rājā jātoti <hi rend="bold">dhammarājā,</hi> dasavidhe kusaladhamme agarahite ca rājadhamme niyuttoti <hi rend="bold">dhammiko</hi>. Tena ca dhammena sakalaṃ <pb ed="M" n="3.0184" /> lokaṃ rañjetīti <hi rend="bold">dhammarājā</hi>. Parahitadhammakaraṇena vā <hi rend="bold">dhammiko,</hi> attahitadhammakaraṇena <hi rend="bold">dhammarājā</hi>. Yasmā cakkavattī dhammena ñāyena rajjaṃ adhigacchati, na adhammena, tasmā vuttaṃ <hi rend="bold">‘‘dhammena laddharajjattā dhammarājā’’</hi>ti.</p>

<p rend="bodytext">Catūsu disāsu samuddapariyosānatāya cāturantā nāma tattha tattha dīpe mahāpathavīti āha <hi rend="bold">‘‘puratthima…pe… issaro’’</hi>ti. <hi rend="bold">Vijitāvī</hi>ti vijetabbassa vijitavā, kāmakodhādikassa abbhantarassa paṭirājabhūtassa bāhirassa ca arigaṇassa vijayī vijinitvā ṭhitoti attho. Kāmaṃ cakkavattino kenaci yuddhaṃ nāma natthi, yuddhena pana sādhetabbassa vijayassa siddhiyā <hi rend="bold">‘‘vijitasaṅgāmo’’</hi>ti vuttaṃ. Janapado vā catubbidhaacchariyadhammena samannāgato asmiṃ rājini thāvariyaṃ <pb ed="V" n="3.0171" /> kenaci asaṃhāriyaṃ daḷhabhattibhāvaṃ patto, janapade vā attano dhammikāya paṭipattiyā thāvariyaṃ thirabhāvaṃ pattoti <hi rend="bold">janapadatthāvariyappatto</hi>. Caṇḍassa hi rañño balidaṇḍādīhi lokaṃ pīḷayato manussā majjhimajanapadaṃ chaḍḍetvā pabbatasamuddatīrakandarādīni nissāya paccante vāsaṃ kappenti. Atimudukassa rañño corehi sāhasikadhanavilopapīḷitā manussā paccantaṃ pahāya janapadamajjhe vāsaṃ kappenti. Iti evarūpe rājini janapado thirabhāvaṃ na pāpuṇāti.</p>

<p rend="bodytext"><hi rend="bold">Sattaratanasamannāgato</hi>ti cakkaratanādīhi sattahi ratanehi samupeto. Tesu hi rājā cakkavattī cakkaratanena ajitaṃ jināti, hatthiassaratanehi vijite sukheneva anuvicarati, pariṇāyakaratanena vijitamanurakkhati, avasesehi upabhogasukhamanubhavati. Paṭhamena cassa ussāhasattiyogo, pacchimena mantasattiyogo, hatthiassagahapatiratanehi pabhusattiyogo suparipuṇṇo hoti. Itthimaṇiratanehi upabhogasukhamanubhavati, sesehi issariyasukhaṃ. Visesato cassa purimāni tīṇi adosakusalamūlajanitakammānubhāvena sampajjanti, majjhimāni alobhakusalamūlajanitakammānubhāvena, pacchimamekaṃ amohakusalamūlajanitakammānubhāvenāti.</p>

<p rend="bodytext"><hi rend="bold">Sūrā</hi>ti sattivanto, nibbhayāti atthoti āha <hi rend="bold">‘‘abhīruno’’ti</hi>. <hi rend="bold">Aṅga</hi>nti kāraṇaṃ. Yena kāraṇena ‘‘vīrā’’ti vucceyyuṃ, taṃ vīraṅgaṃ. Tenāha <hi rend="bold">‘‘vīriyassetaṃ nāma’’</hi>nti. Yāva cakkavāḷapabbatā cakkassa vattanato <hi rend="bold">‘‘cakkavāḷapabbataṃ sīmaṃ katvā ṭhitasamuddapariyanta’’</hi>nti vuttaṃ. <hi rend="bold">Adaṇḍenā</hi>ti iminā dhanadaṇḍassa sarīradaṇḍassa ca akaraṇaṃ vuttaṃ. <hi rend="bold">Asatthenā</hi>ti iminā <pb ed="M" n="3.0185" /> pana senāya yujjhanassāti tadubhayaṃ dassetuṃ <hi rend="bold">‘‘na daṇḍenā’’</hi>tiādi vuttaṃ. Idaṃ vuttaṃ hoti – ye katāparādhe satte satampi sahassampi gaṇhanti, te dhanadaṇḍena rajjaṃ kārenti. Ye chejjabhejjaṃ anusāsanti, te satthadaṇḍena. Ahaṃ pana duvidhampi daṇḍaṃ pahāya adaṇḍena ajjhāvasiṃ. Ye ekatodhārādinā satthena paraṃ viheṭhenti, te satthena rajjaṃ kārenti nāma. Ahaṃ pana satthena khuddakamakkhikāya pivanamattampi lohitaṃ kassaci anuppādetvā dhammeneva ‘‘ehi kho, mahārājā’’ti evaṃ paṭirājūhi sampaṭicchitāgamano vuttappakāraṃ pathaviṃ abhijinitvā ajjhāvasiṃ, abhivijinitvā sāmī hutvā vasinti.</p>

<p rend="bodytext">Iti bhagavā attānaṃ kāyasakkhiṃ katvā puññānaṃ vipākamahantataṃ pakāsetvā idāni tamevatthaṃ gāthābandhanena dassento <hi rend="bold">‘‘passa, puññānaṃ vipāka’’</hi>ntiādimāha. <hi rend="bold">Sukhesino</hi>ti ālapanavacanametaṃ, tena sukhapariyesake satte āmanteti. Pāḷiyaṃ pana ‘‘passathā’’ti vattabbe <hi rend="bold">‘‘passā’’</hi>ti vacanabyattayo katoti daṭṭhabbo. Manussānaṃ ure satthaṃ ṭhapetvā icchitadhanaharaṇādinā vā <pb ed="V" n="3.0172" /> sāhasakāritāya sāhasikā, tesaṃ kammaṃ <hi rend="bold">sāhasikakammaṃ</hi>. Pathaviyā issaro <hi rend="bold">pathabyo</hi>ti āha <hi rend="bold">‘‘puthavisāmiko’’</hi>ti.</p>

<p rend="centre">Mettasuttavaṇṇanā niṭṭhitā.</p>

<p rend="title">10. Bhariyāsuttavaṇṇanā</p>

<p rend="bodytext" n="63"><hi rend="paranum">63</hi><hi rend="dot">.</hi> Dasame uccāsaddā mahāsaddā uddhaṃ uggatattā uccaṃ patthaṭattā mahantaṃ avinibbhogaṃ vinibhuñjitvā gahetuṃ asakkuṇeyyaṃ saddaṃ karontā vadanti. Vacīghosopi hi bahūhi ekajjhaṃ pavattito atthato ca saddato ca duravabodho kevalaṃ mahānigghoso eva hutvā sotapathamāgacchati. <hi rend="bold">Macchavilope</hi>ti macche vilumpitvā viya gahaṇe, macchānaṃ vā vilumpane. Kevaṭṭānañhi macchapacchiṭṭhapitaṭṭhāne mahājano sannipatitvā ‘‘idha aññaṃ ekaṃ macchaṃ dehi, ekaṃ macchaphālaṃ dehi, etassa te mahā dinno, mayhaṃ khuddako’’ti evaṃ uccāsaddamahāsaddaṃ karonti. Taṃ sandhāyetaṃ vuttaṃ <hi rend="bold">‘‘kevaṭṭānaṃ macchapacchiṃ otāretvā ṭhitaṭṭhāne’’</hi>ti. Macchaggahaṇatthaṃ jāle pakkhittepi tasmiṃ ṭhāne kevaṭṭā ceva aññe ca ‘‘paviṭṭho na paviṭṭho <pb ed="M" n="3.0186" />, gahito na gahito’’ti mahāsaddaṃ karonti. Taṃ sandhāyetaṃ vuttaṃ <hi rend="bold">‘‘jāle vā…pe… mahāsaddo hotī’’</hi>ti. <hi rend="bold">Kattabbavatta</hi>nti pādaparikammādikattabbakiccaṃ. <hi rend="bold">Kharā</hi>ti cittena vācāya ca kakkhaḷā. Sesamettha uttānameva.</p>

<p rend="centre">Bhariyāsuttavaṇṇanā niṭṭhitā.</p>

<p rend="title">11. Kodhanasuttavaṇṇanā</p>

<p rend="bodytext" n="64"><hi rend="paranum">64</hi><hi rend="dot">.</hi> Ekādasame <hi rend="bold">sapattakaraṇā</hi>ti vā sapattehi kātabbā. <hi rend="bold">Kodhana</hi>nti kujjhanasīlaṃ. <hi rend="bold">Kodhanoya</hi>nti kujjhano ayaṃ. <hi rend="bold">Aya</hi>nti ca nipātamattaṃ. <hi rend="bold">Kodhapareto</hi>ti kodhena anugato, parābhibhūto vā. <hi rend="bold">Dubbaṇṇova hotī</hi>ti pakatiyā vaṇṇavāpi alaṅkatappaṭiyattopi mukhavikārādivasena virūpo eva hoti. Etarahi āyatiñcāti kodhābhibhūtassa ekantamidaṃ phalanti dīpetuṃ ‘‘dubbaṇṇovā’’ti avadhāraṇaṃ katvā puna <hi rend="bold">‘‘kodhābhibhūto’’</hi>ti vuttaṃ.</p>

<p rend="bodytext"><hi rend="bold">Ayasabhāva</hi>nti akittimabhāvaṃ. Attano paresañca anatthaṃ janetīti <hi rend="bold">anatthajanano. Antarato</hi>ti abbhantarato, cittato vā. <hi rend="bold">Taṃ jano nāvabujjhatī</hi>ti kodhasaṅkhātaṃ antarato abbhantare <pb ed="V" n="3.0173" /> attano citteyeva jātaṃ anatthajananacittappakopanādibhayaṃ bhayahetuṃ ayaṃ bālamahājano na jānāti. <hi rend="bold">Ya</hi>nti yattha. Bhummatthe hi etaṃ paccattavacanaṃ. Yasmiṃ kāle kodho sahate naraṃ, andhatamaṃ tadā hotīti sambandho. <hi rend="bold">Ya</hi>nti vā kāraṇavacanaṃ, yasmā kodho uppajjamāno naraṃ sahate abhibhavati, tasmā andhatamaṃ tadā hoti, yadā kuddhoti attho yaṃ-taṃ-saddānaṃ ekantasambandhabhāvato. Atha vā <hi rend="bold">ya</hi>nti kiriyāparāmasanaṃ. <hi rend="bold">Sahate</hi>ti yadetaṃ kodhassa sahanaṃ abhibhavanaṃ, etaṃ andhatamaṃ bhavananti attho. Atha vā yaṃ naraṃ kodho sahate abhibhavati, tassa andhatamaṃ tadā hoti. Tato ca kuddho atthaṃ na jānāti, kuddho dhammaṃ na passatīti.</p>

<p rend="bodytext">Bhūnaṃ vuccati vuddhi, tassa hananaṃ ghāto etesanti <hi rend="bold">bhūnahaccāni</hi>. Tenāha <hi rend="bold">‘‘hatavuddhīnī’’</hi>ti. <hi rend="bold">Dama</hi>-saddena vuttamevatthaṃ vibhāvetuṃ paññāvīriyena <pb ed="M" n="3.0187" /> diṭṭhiyāti vuttanti dassento <hi rend="bold">‘‘katarena damenā’’</hi>tiādimāha. Anekattho hi <hi rend="bold">dama</hi>-saddo. ‘‘Saccena danto damasā upeto, vedantagū vusitabrahmacariyo’’ti (saṃ. ni. 1.195; su. ni. 467) ettha hi indriyasaṃvaro damoti vutto ‘‘manacchaṭṭhāni indriyāni dametī’’ti katvā. ‘‘Yadi saccā damā cāgā, khantyā bhiyyodha vijjatī’’ti (saṃ. ni. 1.246; su. ni. 191) ettha paññā damo ‘‘saṃkilesaṃ dameti pajahatī’’ti katvā. ‘‘Dānena damena saṃyamena saccavajjena atthi puññaṃ, atthi puññassa āgamo’’ti (saṃ. ni. 4.365) ettha uposathakammaṃ damo ‘‘upavasanavasena kāyakammādīni dametī’’ti katvā. ‘‘Sakkhissasi kho tvaṃ, puṇṇa, iminā damūpasamena samannāgato sunāparantasmiṃ janapadantare viharitu’’nti (ma. ni. 3.396; saṃ. ni. 4.88) ettha adhivāsanakkhanti damo ‘‘kodhūpanāhamakkhādike dameti vinodetī’’ti katvā. ‘‘Na mānakāmassa damo idhatthi, na monamatthi asamāhitassā’’ti (saṃ. ni. 1.9) ettha abhisambojjhaṅgādiko samādhipakkhiko dhammo damo ‘‘dammati cittaṃ etenā’’ti katvā. Idhāpi ‘‘taṃ damena samucchinde, paññāvīriyena diṭṭhiyā’’ti vacanato <hi rend="bold">dama</hi>-saddena paññāvīriyadiṭṭhiyo vuttā.</p>

<p rend="centre">Kodhanasuttavaṇṇanā niṭṭhitā.</p>

<p rend="centre">Abyākatavaggavaṇṇanā niṭṭhitā.</p>

<p rend="chapter">7. Mahāvaggo</p>

<p rend="title">1-2. Hiriottappasuttādivaṇṇanā</p>

<p rend="bodytext" n="65-66"><hi rend="paranum">65-66</hi><hi rend="dot">.</hi> Sattamassa <pb ed="V" n="3.0174" /> paṭhamaṃ uttānameva. Dutiye <hi rend="bold">tayo saṃvaṭṭā</hi>ti āposaṃvaṭṭo, tejosaṃvaṭṭo, vāyosaṃvaṭṭoti tayo saṃvaṭṭā. <hi rend="bold">Tisso saṃvaṭṭasīmā</hi>ti ābhassarā, subhakiṇhā, vehapphalāti tisso saṃvaṭṭasīmā. Yadā hi kappo tejena saṃvaṭṭati vinassati, tadā ābhassarato heṭṭhā agginā ḍayhati. Yadā āpena saṃvaṭṭati, tadā subhakiṇhato heṭṭhā udakena vilīyati. Yadā vāyunā saṃvaṭṭati, tadā vehapphalato heṭṭhā vāyunā viddhaṃsati. Vitthārato pana sadāpi ekaṃ buddhakkhettaṃ vinassati. <hi rend="bold">Buddhakkhettaṃ nāma</hi> tividhaṃ hoti jātikkhettaṃ āṇākkhettaṃ <pb ed="M" n="3.0188" /> visayakkhettanti. Tattha <hi rend="bold">jātikkhettaṃ</hi> nāma dasasahassacakkavāḷapariyantaṃ hoti, yaṃ tathāgatassa paṭisandhigahaṇādīsu kampati. <hi rend="bold">Āṇākkhettaṃ</hi> koṭisahassacakkavāḷapariyantaṃ, yattha ratanasuttaṃ (khu. pā. 6.1 ādayo; su. ni. 224 ādayo) khandhaparittaṃ (a. ni. 4.67; cūḷava. 251) dhajaggaparittaṃ (saṃ. ni. 1.249). Āṭānāṭiyaparittaṃ (dī. ni. 3.275 ādayo), moraparittanti (jā. 1.2.17-18) imesaṃ parittānaṃ ānubhāvo vattati. <hi rend="bold">Visayakkhettaṃ</hi> anantamaparimāṇaṃ, yaṃ ‘‘yāvatā vā pana ākaṅkheyyā’’ti vuttaṃ. Evametesu tīsu buddhakkhettesu ekaṃ āṇākkhettaṃ vinassati. Tasmiṃ pana vinassante jātikkhettaṃ vinaṭṭhameva hoti. Vinassantañca ekatova vinassati, saṇṭhahantampi ekatova saṇṭhahati.</p>

<p rend="bodytext"><hi rend="bold">Tīṇi saṃvaṭṭamūlānī</hi>ti rāgadosamohasaṅkhātāni tīṇi saṃvaṭṭakāraṇāni. Rāgādīsu hi akusalamūlesu ussannesu loko vinassati. Tathā hi rāge ussannatare agginā vinassati, dose ussannatare udakena, mohe ussannatare vātena. Keci pana ‘‘dose ussannatare agginā, rāge udakenā’’ti vadanti.</p>

<p rend="bodytext"><hi rend="bold">Tīṇi kolāhalānī</hi>ti kappakolāhalaṃ, buddhakolāhalaṃ, cakkavattikolāhalanti tīṇi kolāhalāni. Tattha ‘‘vassasatasahassamatthake kappuṭṭhānaṃ nāma bhavissatī’’tiādinā devatāhi ugghositasaddo <hi rend="bold">kappakolāhalaṃ</hi> nāma hoti. ‘‘Ito vassasatasahassamatthake loko vinassissati, mettaṃ, mārisā, bhāvetha karuṇaṃ muditaṃ upekkha’’nti manussapathe devatā ghosantiyo caranti. ‘‘Vassasahassamatthake <pb ed="V" n="3.0175" /> buddho uppajjissatī’’ti <hi rend="bold">buddhakolāhalaṃ</hi> nāma hoti. ‘‘Ito vassasahassamatthake buddho uppajjitvā dhammānudhammappaṭipanno saṅgharatanena parivārito dhammaṃ desento vicarissatī’’ti devatā ugghosanti. ‘‘Vassasatamatthake pana cakkavattī uppajjissatī’’ti <hi rend="bold">cakkavattikolāhalaṃ</hi> nāma hoti. ‘‘Ito vassasatamatthake sattaratanasampanno cātuddīpissaro sahassaparivāro vehāsaṅgamo cakkavattī rājā uppajjissatī’’ti devatā ugghosanti.</p>

<p rend="bodytext"><hi rend="bold">Aciraṭṭhena na dhuvā</hi>ti udakabubbuḷādayo viya na ciraṭṭhāyitāya dhuvabhāvarahitā. <hi rend="bold">Assāsarahitā</hi>ti supinake pītapānīyaṃ viya anulittacandanaṃ viya ca assāsavirahitā.</p>

<p rend="bodytext"><hi rend="bold">Upakappanamegho</hi>ti <pb ed="M" n="3.0189" /> kappavināsakameghaṃ sandhāya vadati. Yasmiñhi samaye kappo agginā nassati, āditova kappavināsakamahāmegho uṭṭhahitvā koṭisatasahassacakkavāḷe ekamahāvassaṃ vassati. Manussā tuṭṭhahaṭṭhā sabbabījāni nīharitvā vapanti. Sassesu pana gokhāyitakamattesu jātesu gadrabharavaṃ ravanto ekabindumpi na vassati, tadā pacchinnaṃ pacchinnameva vassaṃ hoti. Tenāha <hi rend="bold">‘‘tadā nikkhantabījaṃ..pe… ekabindumpi devo na vassatī’’</hi>ti. ‘‘Vassasatasahassa accayena kappavuṭṭhānaṃ bhavissatī’’tiādinā devatāhi vuttavacanaṃ sutvā yebhuyyena manussā ca bhummadevatā ca saṃvegajātā aññamaññaṃ muducittā hutvā mettādīni puññānī katvā devaloke nibbattanti, avīcito paṭṭhāya tuccho hotīti.</p>

<p rend="bodytext"><hi rend="bold">Pañca bījajātānī</hi>ti mūlabījaṃ khandhabījaṃ phaḷubījaṃ aggabījaṃ bījabījanti pañca bījāni jātāni. Tattha <hi rend="bold">mūlabīja</hi>nti vacā, vacattaṃ, haliddaṃ, siṅgiveranti evamādi. <hi rend="bold">Khandhabīja</hi>nti assattho, nigrodhoti evamādi. <hi rend="bold">Phaḷubīja</hi>nti ucchu, veḷu, naḷoti evamādi. <hi rend="bold">Aggabīja</hi>nti ajjukaṃ, phaṇijjakanti evamādi. <hi rend="bold">Bījabīja</hi>nti vīhiādi pubbaṇṇañceva muggamāsādiaparaṇṇañca. Paccayantarasamavāye visadisuppattiyā visesakāraṇabhāvato ruhanasamatthe sāraphale niruḷho bīja-saddo tadatthasiddhiyā mūlādīsupi kesuci pavattatīti mūlādito nivattanatthaṃ ekena bīja-saddena visesetvā vuttaṃ ‘‘bījabīja’’nti ‘‘rūparūpaṃ (visuddhi. 2.449) dukkhadukkha’’nti (saṃ. ni. 4.327) yathā. Yathā phalapākapariyantā osadhirukkhā veḷukadaliādayo.</p>

<p rend="bodytext"><hi rend="bold">Yaṃ kadācī</hi>tiādīsu <hi rend="bold">ya</hi>nti nipātamattaṃ. <hi rend="bold">Kadācī</hi>ti kismiñci kāle. <hi rend="bold">Karahacī</hi>ti tasseva <pb ed="V" n="3.0176" /> vevacanaṃ. <hi rend="bold">Dīghassa addhuno</hi>ti dīghassa kālassa. <hi rend="bold">Accayenā</hi>ti atikkamena. Sesamettha uttānameva.</p>

<p rend="centre">Hiriottappasuttādivaṇṇanā niṭṭhitā.</p>

<p rend="title">3. Nagaropamasuttavaṇṇanā</p>

<p rend="bodytext" n="67"><hi rend="paranum">67</hi><hi rend="dot">.</hi> Tatiye paccante bhavaṃ <hi rend="bold">paccantimaṃ</hi>. ‘‘Ratho sīlaparikkhāro, jhānakkho cakkavīriyo’’tiādīsu (saṃ. ni. 5.4) viya alaṅkāravacano parikkhārasaddoti āha <hi rend="bold">‘‘nagarālaṅkārehi alaṅkata’’</hi>nti. Parivāravacanopi vaṭṭatiyeva ‘‘satta samādhiparikkhārā’’tiādīsu <pb ed="M" n="3.0190" /> (dī. ni. 3.330) viya. Nemaṃ vuccati thambhādīhi anupatabhūmippadesoti āha <hi rend="bold">‘‘gambhīraāvāṭā’’</hi>ti, gambhīraṃ bhūmiṃ anuppaviṭṭhāti attho. <hi rend="bold">Suṭṭhu sannisīdāpitā</hi>ti bhūmiṃ nikhanitvā sammadeva ṭhapitā.</p>

<p rend="bodytext">Anupariyāyeti etenāti anupariyāyo, soyeva pathoti <hi rend="bold">anupariyāyapatho,</hi> parito pākārassa anuyāyamaggo.</p>

<p rend="bodytext">Hatthiṃ ārohanti ārohāpayanti cāti <hi rend="bold">hatthārohā</hi> (dī. ni. ṭī. 1.163). Yena hi payogena puriso hatthino ārohanayoggo hoti, hatthissa taṃ payogaṃ vidhāyantānaṃ sabbesampetesaṃ gahaṇaṃ. Tenāha <hi rend="bold">‘‘sabbepī’’</hi>tiādi. Tattha <hi rend="bold">hatthācariyā</hi> nāma ye hatthino hatthārohakānañca sikkhāpakā. <hi rend="bold">Hatthivejjā</hi> nāma hatthibhisakkā. <hi rend="bold">Hatthibandhā</hi> nāma hatthīnaṃ pādarakkhakā. <hi rend="bold">Ādi</hi>-saddena hatthīnaṃ yavapadāyakādike saṅgaṇhāti. <hi rend="bold">Assārohā rathikā</hi>ti etthāpi eseva nayo. Rathe niyuttā <hi rend="bold">rathikā. Ratharakkhā</hi> nāma rathassa āṇirakkhakā. Dhanuṃ gaṇhanti gaṇhāpenti cāti <hi rend="bold">dhanuggahā,</hi> issāsā dhanusippassa sikkhāpakā ca. Tenāha <hi rend="bold">‘‘dhanuācariyā issāsā’’</hi>ti. Celena celapaṭākāya yuddhe akanti gacchantīti <hi rend="bold">celakā</hi>ti āha – <hi rend="bold">‘‘ye yuddhe jayaddhajaṃ gahetvā purato gacchantī’’</hi>ti. Yathā tathā ṭhite senike brūhakaraṇavasena tato tato calayanti uccālentīti <hi rend="bold">calakā</hi>. Sakuṇagghiādayo viya maṃsapiṇḍaṃ parasenāsamūhaṃ sāhasikamahāyodhatāya chetvā chetvā dayanti uppatitvā gacchantīti <hi rend="bold">piṇḍadāyakā</hi>. Dutiyavikappe piṇḍe dayanti janasammadde uppatantā viya gacchantīti <hi rend="bold">piṇḍadāyakā</hi>ti attho veditabbo. <hi rend="bold">Uggatuggatā</hi>ti thāmajavaparakkamādivasena ativiya uggatā, udaggāti attho. <hi rend="bold">Pakkhandantī</hi>ti attano <pb ed="V" n="3.0177" /> vīrasūrabhāvena asajjamānā parasenaṃ anupavisantīti attho. Thāmajavabalaparakkamādisampattiyā <hi rend="bold">mahānāgā viya mahānāgā. Ekasūrā</hi>ti ekākisūrā attano sūrabhāveneva ekākino hutvā yujjhanakā. <hi rend="bold">Sajālikā</hi>ti savammikā. <hi rend="bold">Saraparittāṇa</hi>nti cammaparisibbitaṃ kheṭakaṃ, cammamayaṃ vā phalakaṃ. <hi rend="bold">Gharadāsayodhā</hi>ti attano dāsayodhā.</p>

<p rend="bodytext"><hi rend="bold">Sampakkhandanalakkhaṇā</hi>ti saddheyyavatthuno evametanti sampakkhandanalakkhaṇā. <hi rend="bold">Sampasādanalakkhaṇā</hi>ti pasīditabbe vatthusmiṃ pasīdanalakkhaṇā. <hi rend="bold">Okappanasaddhā</hi>ti <pb ed="M" n="3.0191" /> okkantitvā pakkhanditvā adhimuccanaṃ. Pasādanīye vatthusmiṃ pasīdanaṃ <hi rend="bold">pasādasaddhā. Ayaṃ anudhammo</hi>ti ayaṃ navannaṃ lokuttaradhammānaṃ anulomadhammo. <hi rend="bold">Nibbidābahulo</hi>ti ukkaṇṭhanābahulo. <hi rend="bold">Saddhā bandhati pātheyya</hi>nti saddhā nāmāyaṃ sattassa maraṇavasena mahāpathaṃ saṃvajato mahākantāraṃ paṭipajjato mahāviduggaṃ pakkhandato pātheyyapuṭaṃ bandhati, sambalaṃ vissajjetīti attho. Saddhañhi uppādetvā dānaṃ deti, sīlaṃ rakkhati, uposathakammaṃ karoti. Tenetaṃ vuttaṃ ‘‘saddhā bandhati pātheyya’’nti. <hi rend="bold">Sirī</hi>ti issariyaṃ. Issariye hi abhimukhībhūte thalatopi jalatopi bhogā āgacchantiyeva. Tenetaṃ vuttaṃ <hi rend="bold">‘‘sirī bhogānamāsayo’’</hi>ti. <hi rend="bold">Saddhā dutiyā purisassa hotī</hi>ti purisassa devaloke, manussaloke ceva nibbānañca gacchantassa saddhā dutiyā hoti, sahāyakiccaṃ sādheti. <hi rend="bold">Bhattapuṭādī</hi>ti <hi rend="bold">ādi</hi>-saddena dutiyikādīnaṃ saṅgaho daṭṭhabbo. <hi rend="bold">Anekasarasatā</hi>ti anekasabhāvatā, anekakiccatā vā. Sesaṃ suviññeyyameva.</p>

<p rend="centre">Nagaropamasuttavaṇṇanā niṭṭhitā.</p>

<p rend="title">4. Dhammaññūsuttavaṇṇanā</p>

<p rend="bodytext" n="68"><hi rend="paranum">68</hi><hi rend="dot">.</hi> Catutthe suttageyyādidhammaṃ jānātīti <hi rend="bold">dhammaññū</hi>. Tassa tasseva suttageyyādinā bhāsitassa tadaññassa suttapadatthassa bodhakassa saddassa atthakusalatāvasena atthaṃ jānātīti <hi rend="bold">atthaññū</hi>. ‘‘Ettakomhi sīlena samādhinā paññāyā’’ti evaṃ yathā attano pamāṇajānanavasena attānaṃ jānātīti <hi rend="bold">attaññū</hi>. Paṭiggahaṇaparibhogapariyesanavissajjanesu mattaṃ jānātīti <hi rend="bold">mattaññū</hi>. Niddese pana paṭiggahaṇamattaññutāya eva paribhogādimattaññutā pabodhitā hotīti paṭiggahaṇamattaññutāva dassitā. ‘‘Ayaṃ kālo uddesassa, ayaṃ kālo paripucchāya, ayaṃ kālo yogassa adhigamāyā’’ti evaṃ kālaṃ jānātīti <hi rend="bold">kālaññū</hi>. Tattha pañca vassāni uddesassa kālo, dasa paripucchāya, idaṃ atisambādhaṃ, atikkhapaññassa tāvatā kālena tīretuṃ asakkuṇeyyattā <pb ed="V" n="3.0178" /> dasa vassāni uddesassa kālo, vīsati paripucchāya, tato paraṃ yoge kammaṃ kātabbaṃ. Khattiyaparisādikaṃ <pb ed="M" n="3.0192" /> aṭṭhavidhaṃ parisaṃ jānātīti <hi rend="bold">parisaññū</hi>. Bhikkhuparisādikaṃ catubbidhaṃ, khattiyaparisādikaṃ manussaparisaṃyeva puna catubbidhaṃ gahetvā aṭṭhavidhaṃ vadanti apare. Niddese panassa khattiyaparisādicatubbidhaparisaggahaṇaṃ nidassanamattaṃ daṭṭhabbaṃ. ‘‘Imaṃ me sevantassa akusalā dhammā parihāyanti, kusalā dhammā abhivaḍḍhanti, tasmā ayaṃ puggalo sevitabbo, vipariyāyato añño asevitabbo’’ti sevitabbāsevitabbapuggalaṃ jānātīti <hi rend="bold">puggalaparoparaññū</hi>. Evañhi tesaṃ puggalānaṃ paroparaṃ ukkaṭṭhanihīnataṃ jānāti nāma. Niddesepissa sevitabbāsevitabbapuggale vibhāvanameva samaṇakathākatanti daṭṭhabbaṃ.</p>

<p rend="centre">Dhammaññūsuttavaṇṇanā niṭṭhitā.</p>

<p rend="title">5-6. Pāricchattakasuttādivaṇṇanā</p>

<p rend="bodytext" n="69-70"><hi rend="paranum">69-70</hi><hi rend="dot">.</hi> Pañcame <hi rend="bold">patitapalāso</hi>ti patitapatto. Ettha paṭhamaṃ paṇḍupalāsataṃ, dutiyaṃ pannapalāsatañca vatvā tatiyaṃ jālakajātatā, catutthaṃ khārakajātatā ca pāḷiyaṃ vuttā. <hi rend="bold">Dīghanikāyaṭṭhakathāyaṃ</hi> pana <hi rend="bold">mahāgovindasuttavaṇṇanāyaṃ</hi> (dī. ni. aṭṭha. 2.294) imameva pāḷiṃ āharitvā dassentena paṭhamaṃ paṇḍupalāsataṃ, dutiyaṃ pannapalāsatañca vatvā tatiyaṃ khārakajātatā, catutthaṃ jālakajātatā ca dassitā. Evañhi tattha vuttaṃ – ‘‘pāricchattake pupphamāne ekaṃ vassaṃ upaṭṭhānaṃ gacchanti, te tassa paṇḍupalāsabhāvato paṭṭhāya attamanā honti. Yathāha –</p>

<p rend="indent">Yasmiṃ, bhikkhave, samaye devānaṃ tāvatiṃsānaṃ pāricchattako koviḷāro, paṇḍupalāso hoti, attamanā, bhikkhave, devā tāvatiṃsā tasmiṃ samaye honti ‘paṇḍupalāso dāni pāricchattako, koviḷāro, na cirasseva pannapalāso bhavissatī’ti. Yasmiṃ samaye devānaṃ tāvatiṃsānaṃ pāricchattako, koviḷāro, pannapalāso hoti, jālakajāto hoti, khārakajāto hoti, kuṭumalakajāto hoti, korakajāto hoti, attamanā, bhikkhave <pb ed="M" n="3.0193" />, devā tāvatiṃsā tasmiṃ samaye honti ‘korakajāto dāni pāricchattako koviḷāro, na cirasseva sabbapāliphullo bhavissatī’ti.</p>

<p rend="bodytext"><hi rend="bold">Līnatthappakāsiniyampi</hi><pb ed="V" n="3.0179" /> (dī. ni. ṭī. 2.294) ettha evamattho dassito – <hi rend="bold">pannapalāso</hi>ti patitapatto. <hi rend="bold">Khārakajāto</hi>ti jātakhuddakamakuḷo. Ye hi nīlapattakā ativiya khuddakā makuḷā, te ‘‘khārakā’’ti vuccanti. <hi rend="bold">Jālakajāto</hi>ti tehiyeva khuddakamakuḷehi jātajālako sabbaso jālo viya jāto. Keci pana ‘‘jālakajātoti ekajālo viya jāto’’ti atthaṃ vadanti. Pāricchattako kira khārakaggahaṇakāle sabbatthakameva pallaviko hoti, te cassa pallavā pabhassarapavāḷavaṇṇasamujjalā honti. Tena so sabbaso samujjalanto tiṭṭhati. <hi rend="bold">Kuṭumalajāto</hi>ti sañjātamahāmakuḷo. <hi rend="bold">Korakajāto</hi>ti sañjātasūcibhedo sampativikasamānāvattho. <hi rend="bold">Sabbapāliphullo</hi>ti sabbaso phullitavikasitoti. Ayañca anukkamo dīghabhāṇakānaṃ vaḷañjanānukkamena dassito, na ettha ācariyassa virodho āsaṅkitabbo.</p>

<p rend="bodytext"><hi rend="bold">Kantanakavāto</hi>ti devānaṃ puññakammapaccayā pupphānaṃ chindanakavāto. <hi rend="bold">Kantatī</hi>ti chindati. <hi rend="bold">Sampaṭicchanakavāto</hi>ti chinnānaṃ chinnānaṃ pupphānaṃ sampaṭiggaṇhakavāto. <hi rend="bold">Cinanto</hi>ti nānāvidhabhattisannivesavasena nicinaṃ karonto. <hi rend="bold">Aññataradevatāna</hi>nti nāmagottavasena apaññātadevatānaṃ. <hi rend="bold">Reṇuvaṭṭī</hi>ti reṇusaṅghāto. <hi rend="bold">Kaṇṇikaṃ āhaccā</hi>ti sudhammāya kūṭaṃ āhantvā.</p>

<p rend="bodytext"><hi rend="bold">Anupharaṇānubhāvo</hi>ti khīṇāsavassa bhikkhuno kittisaddassa yāva brahmalokā anupharaṇasaṅkhāto ānubhāvo. <hi rend="bold">Pabbajjānissitaṃ hotī</hi>ti pabbajjāya catupārisuddhisīlampi dassitamevāti adhippāyo. <hi rend="bold">Paṭhamajjhānasannissita</hi>ntiādīsupi imināva nayena attho veditabbo. Idha pana ubhayato paricchedo heṭṭhā sīlato upari arahattato ca paricchedassa dassitattā. <hi rend="bold">Tenetaṃ vutta</hi>nti tena kāraṇena etaṃ ‘‘catupārisuddhisīlaṃ pabbajjānissitaṃ hotī’’tiādivacanaṃ vuttaṃ. Chaṭṭhaṃ uttānameva.</p>

<p rend="centre">Pāricchattakasuttādivaṇṇanā niṭṭhitā.</p>

<p rend="title">7. Bhāvanāsuttavaṇṇanā</p>

<p rend="bodytext" n="71"><hi rend="paranum">71</hi><hi rend="dot">.</hi> Sattame <pb ed="M" n="3.0194" /><hi rend="bold">atthassa asādhikā</hi> ‘‘bhāvanaṃ ananuyuttassā’’ti vuttattā. <hi rend="bold">Sambhāvanatthe</hi>ti ‘‘api nāma evaṃ siyā’’ti vikappanattho sambhāvanattho. <hi rend="bold">Evañhi loke siliṭṭhavacanaṃ hotī</hi>ti ekameva saṅkhaṃ avatvā aparāya saṅkhāya saddhiṃ vacanaṃ loke siliṭṭhavacanaṃ hoti yathā ‘‘dve vā <pb ed="V" n="3.0180" /> tīṇi vā udakaphusitānī’’ti. <hi rend="bold">Sammā adhisayitānī</hi>ti pādādīhi attanā nesaṃ kiñci upaghātaṃ akarontiyā bahivātādiparissayapariharaṇatthaṃ sammadeva upari sayitāni. Upariattho hettha adhi-saddo. <hi rend="bold">Utuṃ gaṇhāpentiyā</hi>ti tesaṃ allasinehapariyādānatthaṃ attano kāyusmāvasena utuṃ gaṇhāpentiyā. Tenāha <hi rend="bold">‘‘usmīkatānī’’</hi>ti. <hi rend="bold">Sammā paribhāvitānī</hi>ti sammadeva sabbaso kukkuṭavāsanāya vāsitāni. Tenāha <hi rend="bold">‘‘kukkuṭagandhaṃ gāhāpitānī’’</hi>ti. Ettha ca sammāparisedanaṃ kukkuṭagandhaparibhāvanañca sammāadhisayanasammāparisedananipphattiyā ānubhāvanipphāditanti daṭṭhabbaṃ. Sammāadhisayaneneva hi itaradvayaṃ ijjhati. Na hi sammāadhisayanato visuṃ sammāparisedanassa sammāparibhāvanassa ca kāraṇaṃ atthi. Tena pana saddhiṃyeva itaresaṃ dvinnampi ijjhanato vuttaṃ.</p>

<p rend="bodytext"><hi rend="bold">Tividhakiriyākaraṇenā</hi>ti sammāadhisayanāditividhakiriyākaraṇenāti attho. Kiñcāpi ‘‘evaṃ aho vata me’’tiādinā na icchā uppajjeyya kāraṇassa pana sampāditattā, atha kho bhabbāva te abhinibbhijjitunti yojanā. Kasmā bhabbāti āha <hi rend="bold">‘‘te hi yasmā tāyā’’</hi>tiādi. <hi rend="bold">Sayampī</hi>ti aṇḍāni. <hi rend="bold">Pariṇāma</hi>nti paripākaṃ bahinikkhamanayogyataṃ. Yathā kapālassa tanutā ālokassa anto paññāyamānassa kāraṇaṃ, tathā kapālassa tanutāya nakhasikhāmukhatuṇḍakānaṃ kharatāya ca allasinehapariyādānaṃ kāraṇavacananti daṭṭhabbaṃ. <hi rend="bold">Tasmā</hi>ti ālokassa anto paññāyamānato sayañca paripākagatattā.</p>

<p rend="bodytext"><hi rend="bold">Opammasampaṭipādana</hi>nti opammatthassa upameyyena sammadeva paṭipādanaṃ. <hi rend="bold">Ta</hi>nti opammasampaṭipādanaṃ. <hi rend="bold">Eva</hi>nti idāni vuccamānākārena. <hi rend="bold">Atthenā</hi>ti upameyyatthena saṃsandetvā saha yojetvā. Sampādanena sampayuttadhammavasena ñāṇassa tikkhabhāvo veditabbo. Ñāṇassa hi sabhāvato satinepakkato ca tikkhabhāvo, samādhivasena kharabhāvo, saddhāvasena vippasannabhāvo. <hi rend="bold">Pariṇāmakālo</hi>ti balavavipassanākālo. <hi rend="bold">Vaḍḍhikālo</hi>ti <pb ed="M" n="3.0195" /> vuṭṭhānagāminivipassanākālo. Anulomaṭṭhāniyā hi vipassanā gahitagabbhā nāma tadā maggagabbhassa gahitattā. <hi rend="bold">Tajjātika</hi>nti tassa vipassanānuyogassa anurūpaṃ. Satthāpi avijjaṇḍakosaṃ paharati, desanāpi vineyyasantānagataṃ avijjaṇḍakosaṃ paharati, yathāṭhāne ṭhātuṃ na deti.</p>

<p rend="bodytext"><hi rend="bold">Olambakasaṅkhāta</hi>nti olambakasuttasaṅkhātaṃ. ‘‘Pala’’nti hi tassa suttassa nāmaṃ. <hi rend="bold">Cāretvā</hi> dāruno heṭṭhā dosajānanatthaṃ ussāpetvā. <hi rend="bold">Gaṇḍaṃ haratīti palagaṇḍo</hi>ti etena ‘‘palena gaṇḍahāro palagaṇḍoti pacchimapade uttarapadalopena niddeso’’ti dasseti. <hi rend="bold">Gahaṇaṭṭhāne</hi>ti hatthena gahetabbaṭṭhāne <pb ed="V" n="3.0181" />. Sammadeva khipīyanti etena kāyaduccaritādīnīti saṅkhepo, pabbajjāva saṅkhepo <hi rend="bold">pabbajjāsaṅkhepo</hi>. Tena vipassanaṃ anuyuñjantassa puggalassa ajānantasseva āsavānaṃ parikkhayo idha vipassanānisaṃsoti adhippeto.</p>

<p rend="bodytext"><hi rend="bold">Hemantikena</hi> kāraṇabhūtena, bhummatthe vā etaṃ karaṇavacanaṃ, hemantiketi attho. <hi rend="bold">Paṭippassambhantī</hi>ti paṭippassaddhaphalāni honti. Tenāha <hi rend="bold">‘‘pūtikāni bhavantī’’</hi>ti. <hi rend="bold">Mahāsamuddo viya sāsanaṃ</hi> agādhagambhīrabhāvato. <hi rend="bold">Nāvā viya yogāvacaro</hi> mahoghuttarato. <hi rend="bold">Pariyāyanaṃ viyā</hi>ti parito aparāparaṃ yāyanaṃ viya. <hi rend="bold">Khajjamānāna</hi>nti khādantena viya udakena khepiyamānabandhanānaṃ. <hi rend="bold">Tanubhāvo</hi>ti pariyuṭṭhānapavattiyā asamatthatāya dubbalabhāvo. <hi rend="bold">Vipassanāñāṇapītipāmojjehī</hi>ti vipassanāñāṇasamuṭṭhitehi pītipāmojjehi. <hi rend="bold">Okkhāyamāne</hi>ti vipassanākammaṭṭhāne vīthippaṭipāṭiyā okkhāyamāne, paṭisaṅkhānupassanāya vā <hi rend="bold">okkhāyamāne</hi>. Saṅkhārupekkhāya <hi rend="bold">pakkhāyamāne. Dubbalatā dīpitā</hi> ‘‘appakasireneva saṃyojanāni paṭippassambhanti, pūtikāni bhavantī’’ti vuttattā.</p>

<p rend="centre">Bhāvanāsuttavaṇṇanā niṭṭhitā.</p>

<p rend="title">8-9. Aggikkhandhopamasuttādivaṇṇanā</p>

<p rend="bodytext" n="72-73"><hi rend="paranum">72-73</hi><hi rend="dot">.</hi> Aṭṭhame <hi rend="bold">passatha nū</hi>ti api passatha. <hi rend="bold">Mahanta</hi>nti vipulaṃ. <hi rend="bold">Aggikkhandha</hi>nti aggisamūhaṃ. <hi rend="bold">Āditta</hi>nti padittaṃ. <hi rend="bold">Sampajjalita</hi>nti samantato pajjalitaṃ accivipphuliṅgāni <pb ed="M" n="3.0196" /> muñcantaṃ. <hi rend="bold">Sajotibhūta</hi>nti samantato uṭṭhitāhi jālāhi ekappabhāsamudayabhūtaṃ. <hi rend="bold">Taṃ kiṃ maññathā</hi>ti taṃ idāni mayā vuccamānatthaṃ kiṃ maññathāti anumatiggahaṇatthaṃ pucchati. Yadettha satthā aggikkhandhāliṅganaṃ kaññāliṅganañca ānesi, tamatthaṃ vibhāvetuṃ <hi rend="bold">‘‘ārocayāmī’’</hi>tiādimāha.</p>

<p rend="bodytext"><hi rend="bold">Dussīlassā</hi>ti nissīlassa sīlavirahitassa. <hi rend="bold">Pāpadhammassā</hi>ti dussīlattā eva hīnajjhāsayatāya lāmakasabhāvassa. <hi rend="bold">Asucisaṅkassarasamācārassā</hi>ti aparisuddhatāya asuci hutvā saṅkāya saritabbasamācārassa. Dussīlo hi kiñcideva asāruppaṃ disvā ‘‘idaṃ asukena kataṃ bhavissatī’’ti paresaṃ āsaṅkā hoti. Kenacideva karaṇīyena mantayante bhikkhū disvā ‘‘kacci nu kho ime mayā katakammaṃ jānitvā mantentī’’ti attanoyeva saṅkāya saritabbasamācāro <pb ed="V" n="3.0182" />. <hi rend="bold">Paṭicchannakammantassā</hi>ti lajjitabbatāya paṭicchādetabbakammantassa. <hi rend="bold">Assamaṇassā</hi>ti na samaṇassa. Salākaggahaṇādīsu ‘‘ahampi samaṇo’’ti micchāpaṭiññāya <hi rend="bold">samaṇapaṭiññassa</hi>. Aseṭṭhacāritāya <hi rend="bold">abrahmacārissa</hi>. Uposathādīsu ‘‘ahampi brahmacārī’’ti micchāpaṭiññāya <hi rend="bold">brahmacāripaṭiññassa</hi>. Pūtinā kammena sīlavipattiyā anto anupaviṭṭhattā <hi rend="bold">antopūtikassa</hi>. Chadvārehi rāgādikilesānussavanena tintattā <hi rend="bold">avassutassa</hi>. Sañjātarāgādikacavarattā sīlavantehi chaḍḍetabbattā ca <hi rend="bold">kasambujātassa</hi>.</p>

<p rend="bodytext"><hi rend="bold">Vālarajjuyā</hi>ti vālehi katarajjuyā. Sā hi kharatarā hoti. <hi rend="bold">Ghaṃseyyā</hi>ti mathanavasena ghaṃseyya. <hi rend="bold">Teladhotāyā</hi>ti telena nisitāya. <hi rend="bold">Paccorasmi</hi>nti patiurasmiṃ, abhimukhe uramajjheti adhippāyo. <hi rend="bold">Ayosaṅkunā</hi>ti saṇḍāsena. <hi rend="bold">Pheṇuddehaka</hi>nti pheṇaṃ uddehetvā uddehetvā, anekavāraṃ pheṇaṃ uṭṭhāpetvāti attho. Evamettha saṅkhepato pāḷivaṇṇanā veditabbā. Navamaṃ uttānameva.</p>

<p rend="centre">Aggikkhandhopamasuttādivaṇṇanā niṭṭhitā.</p>

<p rend="title">10. Arakasuttavaṇṇanā</p>

<p rend="bodytext" n="74"><hi rend="paranum">74</hi><hi rend="dot">.</hi> Dasame <hi rend="bold">paritta</hi>nti ittaraṃ. Tenāha <hi rend="bold">‘‘appaṃ thoka’’</hi>nti. Pabandhānupacchedassa paccayabhāvo idha jīvitassa raso kiccanti adhippetanti āha <pb ed="M" n="3.0197" /><hi rend="bold">‘‘sarasaparittatāyapī’’</hi>ti. Tadadhīnavuttitāyapi hi ‘‘yo, bhikkhave, ciraṃ jīvati, so vassasataṃ appaṃ vā bhiyyo’’ti vacanato parittaṃ <hi rend="bold">khaṇaparittatāyapi</hi>. Paramatthato hi atiparitto sattānaṃ jīvitakkhaṇo ekacittakkhaṇappavattimattoyeva. Yathā nāma rathacakkaṃ pavattamānampi ekeneva nemippadesena pavattati, tiṭṭhamānampi ekeneva tiṭṭhati, evamevaṃ ekacittakkhaṇikaṃ sattānaṃ jīvitaṃ tasmiṃ citte niruddhamatte satto niruddhoti vuccati. Yathāha ‘‘atīte cittakkhaṇe jīvittha na jīvati na jīvissati. Anāgate cittakkhaṇe na jīvittha na jīvati jīvissati. Paccuppanne cittakkhaṇe na jīvittha jīvati na jīvissati.</p>

<p rend="gatha1">‘‘Jīvitaṃ attabhāvo ca, sukhadukkhā ca kevalā;</p>

<p rend="gathalast">Ekacittasamāyuttā, lahuso vattate khaṇo.</p>

<p rend="gatha1">‘‘Ye <pb ed="V" n="3.0183" /> niruddhā marantassa, tiṭṭhamānassa vā idha;</p>

<p rend="gathalast">Sabbepi sadisā khandhā, gatā appaṭisandhikā.</p>

<p rend="gatha1">‘‘Anibbattena na jāto, paccuppannena jīvati;</p>

<p rend="gathalast">Cittabhaṅgā mato loko, paññatti paramatthiyā’’ti. (mahāni. 10);</p>

<p rend="bodytext"><hi rend="bold">Lahusa</hi>nti lahukaṃ. Tenāha ‘‘lahuṃ uppajjitvā nirujjhanato lahusa’’nti. <hi rend="bold">Parittaṃ lahusa</hi>nti ubhayaṃ panetaṃ appakassa vevacanaṃ. Yañhi appakaṃ, taṃ parittañceva lahukañca hoti. Idha pana āyuno adhippetattā rassanti vuttaṃ hoti. <hi rend="bold">Mantāya</hi>nti karaṇatthe etaṃ bhummavacananti āha <hi rend="bold">‘‘mantāya boddhabbaṃ, paññāya jānitabbanti attho’’</hi>ti. <hi rend="bold">Mantāya</hi>nti vā manteyyanti vuttaṃ hoti, mantetabbaṃ mantāya upaparikkhitabbanti attho. <hi rend="bold">Paññāya jānitabba</hi>nti jānitabbaṃ jīvitassa parittabhāvo bahudukkhādibhāvo. Jānitvā ca pana sabbapalibodhe chinditvā kattabbaṃ kusalaṃ, caritabbaṃ brahmacariyaṃ. Yasmā itthi jātassa amaraṇaṃ, appaṃ vā bhiyyo vassasatato upari appaṃ aññaṃ vassasataṃ appatvā vīsaṃ vā tiṃsaṃ vā cattālīsaṃ vā paṇṇāsaṃ vā saṭṭhi vā vassāni jīvati, evaṃdīghāyuko pana atidullabho. ‘‘Asuko hi evaṃ ciraṃ jīvatī’’ti tattha tattha gantvā daṭṭhabbo hoti. Tattha visākhā upāsikā vīsasataṃ jīvati, tathā pokkharasātibrāhmaṇo, brahmāyubrāhmaṇo, bāvariyabrāhmaṇo, ānandatthero, mahākassapattheroti <pb ed="M" n="3.0198" />. Anuruddhatthero pana vassasatañceva paṇṇāsañca vassāni. Bākulatthero vassasatañceva saṭṭhi ca vassāni, ayaṃ sabbadīghāyuko, sopi dve vassasatāni na jīvi.</p>

<p rend="centre">Arakasuttavaṇṇanā niṭṭhitā.</p>

<p rend="centre">Mahāvaggavaṇṇanā niṭṭhitā.</p>

<p rend="chapter">8. Vinayavaggo</p>

<p rend="title">1-8. Paṭhamavinayadharasuttādivaṇṇanā</p>

<p rend="bodytext" n="75-82"><hi rend="paranum">75-82</hi><hi rend="dot">.</hi> Aṭṭhamassa <pb ed="V" n="3.0184" /> paṭhamaṃ dutiyañca uttānatthameva. Tatiye <hi rend="bold">vinayalakkhaṇe patiṭṭhito</hi> lajjibhāvena vinayalakkhaṇe ṭhito hoti. Alajjī (pārā. aṭṭha. 1.45) hi bahussutopi samāno lābhagarukatāya tantiṃ visaṃvādetvā uddhammaṃ ubbinayaṃ satthusāsanaṃ dīpetvā sāsane mahantaṃ upaddavaṃ karoti, saṅghabhedampi saṅgharājimpi uppādeti. Lajjī pana kukkuccako sikkhākāmo jīvitahetupi tantiṃ avisaṃvādetvā dhammameva vinayameva ca dīpeti, satthusāsanaṃ garuṃ katvā ṭhapeti. Evaṃ yo lajjī, so vinayaṃ ajahanto avokkamantova lajjibhāvena vinayalakkhaṇe ṭhito hoti patiṭṭhito.</p>

<p rend="bodytext"><hi rend="bold">Asaṃhīro</hi>ti ettha <hi rend="bold">saṃhīro</hi> nāma yo pāḷiyaṃ vā aṭṭhakathāyaṃ vā heṭṭhā vā uparito vā padapaṭipāṭiyā vā pucchiyamāno vitthunati vipphandati, saṇṭhātuṃ na sakkoti, yaṃ yaṃ parena vuccati, taṃ taṃ anujānāti, sakavādaṃ chaḍḍetvā paravādaṃ gaṇhāti. Yo pana pāḷiyaṃ vā aṭṭhakathāyaṃ vā heṭṭhupariyavasena vā padapaṭipāṭiyā vā pucchiyamāno na vitthunati na vipphandati, ekekalomaṃ saṇḍāsena gaṇhanto viya ‘‘evaṃ mayaṃ vadāma, evaṃ no ācariyā vadantī’’ti vissajjeti. Yamhi pāḷi ca pāḷivinicchayo ca suvaṇṇabhājane pakkhittasīhavasā viya parikkhayaṃ pariyādānaṃ agacchanto tiṭṭhati, ayaṃ vuccati <hi rend="bold">asaṃhīro</hi>. Yasmā pana evarūpo yaṃ yaṃ parena vuccati, taṃ taṃ nānujānāti, attanā suvinicchinitaṃ katvā gahitaṃ aviparītamatthaṃ na <pb ed="M" n="3.0199" /> vissajjeti, tasmā vuttaṃ <hi rend="bold">‘‘na sakkoti gahitaggahaṇaṃ vissajjāpetu’’</hi>nti. Catutthādīni suviññeyyāni.</p>

<p rend="centre">Paṭhamavinayadharasuttādivaṇṇanā niṭṭhitā.</p>

<p rend="title">9. Satthusāsanasuttavaṇṇanā</p>

<p rend="bodytext" n="83"><hi rend="paranum">83</hi><hi rend="dot">.</hi> Navame <hi rend="bold">vivekaṭṭho</hi>ti vivitto. Tenāha <hi rend="bold">‘‘dūrībhūto’’</hi>ti. <hi rend="bold">Satiavippavāse ṭhito</hi>ti kammaṭṭhāne <pb ed="V" n="3.0185" /> satiṃ avijahitvā ṭhito. <hi rend="bold">Pesitatto</hi>ti kāye ca jīvite ca anapekkhatāya nibbānaṃ pesitacitto tanninno tappoṇo tappabbhāro.</p>

<p rend="centre">Satthusāsanasuttavaṇṇanā niṭṭhitā.</p>

<p rend="title">10. Adhikaraṇasamathasuttavaṇṇanā</p>

<p rend="bodytext" n="84"><hi rend="paranum">84</hi><hi rend="dot">.</hi> Dasame adhikarīyanti etthāti <hi rend="bold">adhikaraṇāni</hi>. Ke adhikarīyanti? Samathā. Kathaṃ adhikarīyanti? Samanavasena. Tasmā te tesaṃ samanavasena pavattantīti āha <hi rend="bold">‘‘adhikaraṇāni samentī’’</hi>tiādi. <hi rend="bold">Uppannānaṃ uppanāna</hi>nti uṭṭhitānaṃ uṭṭhitānaṃ. <hi rend="bold">Samathattha</hi>nti samanatthaṃ. <hi rend="bold">Dīghanikāye saṅgītisuttavaṇṇanāyampi</hi> (dī. ni. aṭṭha. 3.331) <hi rend="bold">vitthāratoyevā</hi>ti etthāyaṃ vitthāranayo – adhikaraṇesu tāva dhammoti vā adhammoti vā aṭṭhārasahi vatthūhi vivadantānaṃ bhikkhūnaṃ yo vivādo, idaṃ <hi rend="bold">vivādādhikaraṇaṃ</hi> nāma. Sīlavipattiyā vā ācāradiṭṭhiājīvavipattiyā vā anuvadantānaṃ yo anuvādo upavadanā ceva codanā ca, idaṃ <hi rend="bold">anuvādādhikaraṇaṃ</hi> nāma. Mātikāyaṃ āgatā pañca, vibhaṅge dveti sattapi āpattikkhandhā, idaṃ <hi rend="bold">āpattādhikaraṇaṃ</hi> nāma. Yaṃ saṅghassa apalokanādīnaṃ catunnaṃ kammānaṃ karaṇaṃ, idaṃ <hi rend="bold">kiccādhikaraṇaṃ</hi> nāma.</p>

<p rend="bodytext">Tattha vivādādhikaraṇaṃ dvīhi samathehi sammati sammukhāvinayena ca yebhuyyasikāya ca. Sammukhāvinayeneva sammamānaṃ yasmiṃ vihāre uppannaṃ tasmiṃyeva <pb ed="M" n="3.0200" /> vā, aññatra vūpasametuṃ gacchantānaṃ antarāmagge vā, yattha gantvā saṅghassa niyyātitaṃ, tattha saṅghena vā, saṅghe vūpasametuṃ asakkonte tattheva ubbāhikāya sammatapuggalehi vā vinicchitaṃ sammati. Evaṃ sammamāne ca panetasmiṃ yā saṅghasammukhato dhammasammukhato vinayasammukhatā puggalasammukhatā, ayaṃ <hi rend="bold">sammukhāvinayo</hi> nāma. Tattha ca kārakasaṅghassa saṅghasāmaggivasena sammukhibhāvo <hi rend="bold">saṅghasammukhatā</hi>. Sametabbassa vatthuno bhūtattā <hi rend="bold">dhammasammukhatā</hi>. Yathā taṃ sametabbaṃ, tathevassa samanaṃ <hi rend="bold">vinayasammukhatā</hi>. Yo ca vivadati, yena ca vivadati, tesaṃ ubhinnaṃ atthapaccatthikānaṃ sammukhībhāvo <hi rend="bold">puggalasammukhatā</hi>. Ubbāhikāya vūpasame panettha saṅghasammukhatā parihāyati. Evaṃ tāva sammukhāvinayeneva sammati.</p>

<p rend="bodytext">Sace panevampi na sammati, atha naṃ ubbāhikāya sammatā bhikkhū ‘‘na mayaṃ sakkoma vūpasametu’’nti <pb ed="V" n="3.0186" /> saṅghasseva niyyātenti. Tato saṅgho pañcaṅgasamannāgataṃ bhikkhuṃ salākaggāhāpakaṃ sammannati, tena guḷhakavivaṭakasakaṇṇajappakesu tīsu salākaggāhakesu aññataravasena salākaṃ gāhāpetvā sannipatitāya parisāya dhammavādīnaṃ yebhuyyatāya yathā te dhammavādino vadanti, evaṃ vūpasantaṃ adhikaraṇaṃ sammukhāvinayena ca yebhuyyasikāya ca vūpasantaṃ hoti. Tattha sammukhāvinayo vuttanayo eva. Yaṃ pana yebhuyyasikākammassa karaṇaṃ, ayaṃ yebhuyyasikā nāma. Evaṃ vivādādhikaraṇaṃ dvīhi samathehi sammati.</p>

<p rend="bodytext">Anuvādādhikaraṇaṃ catūhi samathehi sammati sammukhāvinayena ca sativinayena ca amūḷhavinayena ca tassapāpiyasikāya ca. Sammukhāvinayeneva sammamānaṃ yo ca anuvadati, yañca anuvadati, tesaṃ vacanaṃ sutvā sace kāci āpatti natthi, ubho khamāpetvā, sace atthi ayaṃ nāmettha āpattīti evaṃ vinicchitaṃ vūpasammati. Tattha sammukhāvinayalakkhaṇaṃ vuttanayameva.</p>

<p rend="bodytext">Yadā pana khīṇāsavassa bhikkhuno amūlikāya sīlavipattiyā anuddhaṃsitassa sativinayaṃ yācamānassa saṅgho ñatticatutthena kammena sativinayaṃ deti, tadā sammukhāvinayena ca sativinayena ca vūpasantaṃ hoti. Dinne pana sativinaye puna tasmiṃ puggale kassaci anuvādo na ruhati. Yadā ummattako bhikkhu ummādavasena kate assāmaṇake ajjhācāre ‘‘saratāyasmā evarūpiṃ āpatti’’nti bhikkhūhi codiyamāno ‘‘ummattakena <pb ed="M" n="3.0201" /> me, āvuso, etaṃ kataṃ, nāhaṃ taṃ sarāmī’’ti bhaṇantopi bhikkhūhi codiyamānova puna acodanatthāya amūḷhavinayaṃ yācati, saṅgho cassa ñatticatutthena kammena amūḷhavinayaṃ deti. Tadā sammukhāvinayena ca amūḷhavinayena ca vūpasantaṃ hoti. Dinne pana amūḷhavinaye puna tasmiṃ puggale kassaci tappaccayā anuvādo na ruhati. Yadā pana pārājikena vā pārājikasāmantena vā codiyamānassa aññenaññaṃ paṭicarato pāpussannatāya pāpiyassa puggalassa ‘‘sacāyaṃ acchinnamūlo bhavissati, sammā vattitvā osāraṇaṃ labhissati. Sace chinnamūlo, ayamevassa nāsanā bhavissatī’’ti maññamāno saṅgho ñatticatutthena kammena tassapāpiyasikaṃ karoti, tadā sammukhāvinayena ca tassapāpiyasikāya ca vūpasantaṃ hotīti. Evaṃ anuvādādhikaraṇaṃ catūhi samathehi sammati.</p>

<p rend="bodytext">Āpattādhikaraṇaṃ tīhi samathehi sammati sammukhāvinayena ca paṭiññātakaraṇena ca tiṇavatthārakena ca. Tassa sammukhāvinayeneva vūpasamo natthi. Yadā pana ekassa vā bhikkhuno <pb ed="V" n="3.0187" /> santike saṅghagaṇamajjhesu vā bhikkhu lahukaṃ āpattiṃ deseti, tadā āpattādhikaraṇaṃ sammukhāvinayena ca paṭiññātakaraṇena ca vūpasammati. Tattha sammukhāvinaye tāva yo ca deseti, yassa ca deseti, tesaṃ sammukhībhāvo puggalasammukhato. Sesaṃ vuttanayameva.</p>

<p rend="bodytext">Puggalassa ca gaṇassa ca desanākāle saṅghasammukhato parihāyati. Yaṃ panettha ‘‘ahaṃ, bhante, itthannāmaṃ āpattiṃ āpanno’’ti ca ‘‘passasī’’ti ca ‘‘āma, passāmī’’ti ca paṭiññātāya ‘‘āyatiṃ saṃvareyyāsī’’ti karaṇaṃ, taṃ paṭiññātakaraṇaṃ nāma. Saṅghādisese parivāsādiyācanā paṭiññā, parivāsādīnaṃ dānaṃ paṭiññātakaraṇaṃ nāma.</p>

<p rend="bodytext">Dvepakkhajātā pana bhaṇḍanakārakā bhikkhū bahuṃ assāmaṇakaṃ ajjhācāraṃ caritvā puna lajjidhamme uppanne ‘‘sace mayaṃ imāhi āpattīhi aññamaññaṃ kāressāma, siyāpi taṃ adhikaraṇaṃ kakkhaḷattāya vāḷattāya saṃvatteyyā’’ti aññamaññaṃ āpattiyā kārāpane dosaṃ disvā yadā bhikkhū tiṇavatthārakakammaṃ karonti, tadā āpattādhikaraṇaṃ sammukhāvinayena ca tiṇavatthārakena ca sammati. Tatra hi yattakā hatthapāsūpagatā ‘‘na metaṃ khamatī’’ti evaṃ diṭṭhāvikammaṃ akatvā ‘‘dukkaṭaṃ kammaṃ puna kātabbaṃ kamma’’nti <pb ed="M" n="3.0202" /> na ukkoṭenti, niddampi okkantā honti, sabbesaṃ ṭhapetvā thullavajjañca gihipaṭisaṃyuttañca sabbāpattiyo vuṭṭhahanti. Evaṃ āpattādhikaraṇaṃ tīhi samathehi sammati.</p>

<p rend="bodytext">Kiccādhikaraṇaṃ ekena samathena sammati sammukhāvinayeneva. Iti imāni cattāri adhikaraṇāni yathānurūpaṃ imehi sattahi samathehi sammanti. Tena vuttaṃ – <hi rend="bold">‘‘uppannuppannānaṃ adhikaraṇānaṃ samathāya vūpasamāya sammukhāvinayo dātabbo…pe… tiṇavatthārako’’</hi>ti. Sesaṃ sabbattha uttānameva.</p>

<p rend="centre">Adhikaraṇasamathasuttavaṇṇanā niṭṭhitā.</p>

<p rend="centre">Vinayavaggavaṇṇanā niṭṭhitā.</p>

<p rend="centre">Iti manorathapūraṇiyā aṅguttaranikāya-aṭṭhakathāya</p>

<p rend="centre">Sattakanipātavaṇṇanāya anuttānatthadīpanā samattā.</p>
</body>
<back></back>
</text>
</TEI.2>
