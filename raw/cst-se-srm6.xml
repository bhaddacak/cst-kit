<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>
<p rend="centre">Namo tassa bhagavato arahato sammāsambuddhassa</p>

<p rend="nikaya">Aṅguttaranikāye</p>

<p rend="book">Sāratthamañjūsā</p>

<p rend="book">Chakkanipāta-ṭīkā</p>

<p rend="strong">1. Paṭhamapaṇṇāsakaṃ</p>

<p rend="chapter">1. Āhuneyyavaggo</p>

<p rend="title">1. Paṭhamaāhuneyyasuttavaṇṇanā</p>

<p rend="bodytext" n="1"><hi rend="paranum">1</hi><hi rend="dot">.</hi> Chakkanipātassa <pb ed="V" n="3.0077" /><pb ed="M" n="3.0081" /> paṭhame <hi rend="bold">cakkhunā rūpaṃ disvā</hi>ti nissayavohārena vuttaṃ. Sasambhārakaniddesoyaṃ yathā ‘‘dhanunā vijjhatī’’ti, tasmā nissayasīsena nissitassa gahaṇaṃ daṭṭhabbaṃ. Tenāyamattho ‘‘cakkhudvāre rūpārammaṇe āpāthagate taṃ rūpaṃ cakkhuviññāṇena disvā’’ti. <hi rend="bold">Neva sumano hotī</hi>ti javanakkhaṇe iṭṭhe ārammaṇe rāgaṃ anuppādento neva sumano hoti gehassitapemavasenapi maggena sabbaso rāgassa samucchinnattā. <hi rend="bold">Na dummano</hi>ti aniṭṭhe adussanto na dummano. Pasādaññathattavasenapi iṭṭhepi aniṭṭhepi majjhattepi ārammaṇe na samaṃ sammā ayoniso gahaṇaṃ <hi rend="bold">asamapekkhanaṃ</hi>. Ayañcassa paṭipatti sativepullappattiyā paññāvepullappattiyā <pb ed="V" n="3.0078" /> cāti āha <hi rend="bold">‘‘sato sampajāno hutvā’’</hi>ti. Satiyā yuttattā <hi rend="bold">sato</hi>. Sampajaññena yuttattā <hi rend="bold">sampajāno</hi>. Ñāṇuppattipaccayarahitakālepi pavattibhedanato <hi rend="bold">‘‘satatavihāro kathito’’</hi>ti vuttaṃ. <hi rend="bold">Satatavihāro</hi>ti khīṇāsavassa niccavihāro sabbadā pavattanakavihāro. Ṭhapetvā hi samāpattivelaṃ bhavaṅgavelañca khīṇāsavā imināva chaḷaṅgupekkhāvihārena viharanti.</p>

<p rend="bodytext">Ettha ca ‘‘chasu dvāresupi upekkhako viharatī’’ti iminā chaḷaṅgupekkhā kathitā. ‘‘Sampajāno’’ti vacanato pana cattāri ñāṇasampayuttacittāni labbhanti tehi vinā sampajānatāya asambhavato. Satatavihārabhāvato aṭṭha mahākiriyacittāni labbhanti. ‘‘Neva sumano na dummano’’ti vacanato aṭṭha mahākiriyacittāni, hasituppādo, voṭṭhabbanañcāti dasa cittāni labbhanti. Rāgadosasahajātānaṃ somanassadomanassānaṃ abhāvo tesampi sādhāraṇoti chaḷaṅgupekkhāvasena āgatānaṃ imesaṃ satatavihārānaṃ somanassaṃ kathaṃ labbhatīti ce? Āsevanato. Kiñcāpi <pb ed="M" n="3.0082" /> khīṇāsavo iṭṭhāniṭṭhepi ārammaṇe majjhatto viya bahulaṃ upekkhako viharati attano parisuddhapakatibhāvāvijahanato, kadāci pana tathā cetobhisaṅkhārābhāve yaṃ taṃ sabhāvato iṭṭhaṃ ārammaṇaṃ, tassa yāthāvasabhāvaggahaṇavasenapi arahato cittaṃ pubbāsevanavasena somanassasahagataṃ hutvā pavattateva.</p>

<p rend="centre">Paṭhamaāhuneyyasuttavaṇṇanā niṭṭhitā.</p>

<p rend="title">2-7. Dutiyaāhuneyyasuttādivaṇṇanā</p>

<p rend="bodytext" n="2-7"><hi rend="paranum">2-7</hi><hi rend="dot">.</hi> Dutiye (visuddhi. 2.380) <hi rend="bold">anekavihita</hi>nti anekavidhaṃ nānappakāraṃ. <hi rend="bold">Iddhividha</hi>nti iddhikoṭṭhāsaṃ. <hi rend="bold">Paccanubhotī</hi>ti paccanubhavati, phusati sacchikaroti pāpuṇātīti attho. Idānissa anekavihitabhāvaṃ dassento <hi rend="bold">‘‘ekopi hutvā’’</hi>tiādimāha. Tattha ‘‘ekopi hutvā’’ti iminā karaṇato pubbeva pakatiyā ekopi hutvā. <hi rend="bold">Bahudhā hotī</hi>ti bahūnaṃ santike caṅkamitukāmo vā sajjhāyaṃ kātukāmo vā pañhaṃ pucchitukāmo vā hutvā satampi sahassampi hoti. <hi rend="bold">Āvibhāvaṃ tirobhāva</hi>nti ettha āvibhāvaṃ karoti, tirobhāvaṃ karotīti ayamattho. Idameva hi sandhāya <hi rend="bold">paṭisambhidāyaṃ</hi> (paṭi. ma. 3.11) vuttaṃ – ‘‘āvibhāvanti kenaci anāvuṭaṃ hoti appaṭicchannaṃ vivaṭaṃ, tirobhāvanti kenaci āvuṭaṃ hoti paṭicchannaṃ pihitaṃ paṭikujjita’’nti. <hi rend="bold">Tirokuṭṭaṃ tiropākāraṃ tiropabbataṃ asajjamāno gacchati seyyathāpi ākāse</hi>ti ettha <hi rend="bold">tirokuṭṭa</hi>nti parakuṭṭaṃ, kuṭṭassa parabhāganti vuttaṃ hoti. Esa nayo itaresu. <hi rend="bold">Kuṭṭo</hi>ti ca gehabhittiyā <pb ed="V" n="3.0079" /> etaṃ adhivacanaṃ. <hi rend="bold">Pākāro</hi>ti gehavihāragāmādīnaṃ parikkhepapākāro. <hi rend="bold">Pabbato</hi>ti paṃsupabbato vā pāsāṇapabbato vā. <hi rend="bold">Asajjamāno</hi>ti alaggamāno seyyathāpi ākāse viya.</p>

<p rend="bodytext"><hi rend="bold">Ummujjanimujja</hi>nti ettha <hi rend="bold">ummujja</hi>nti uṭṭhānaṃ vuccati. <hi rend="bold">Nimujja</hi>nti saṃsīdanaṃ. Ummujjañca nimujjañca <hi rend="bold">ummujjanimujjaṃ. Udakepi abhijjamāne</hi>ti ettha yaṃ udakaṃ akkamitvā saṃsīdati, taṃ bhijjamānanti vuccati, viparītaṃ <hi rend="bold">abhijjamānaṃ. Pallaṅkena</hi> gacchati. <hi rend="bold">Pakkhī</hi><pb ed="M" n="3.0083" /><hi rend="bold">sakuṇo</hi>ti pakkhehi yuttasakuṇo. <hi rend="bold">Imepi candimasūriye evaṃmahiddhike evaṃmahānubhāve pāṇinā parāmasatī</hi>ti ettha candimasūriyānaṃ dvācattālīsayojanasahassassa upari caraṇena mahiddhikatā, tīsu dīpesu ekakkhaṇe ālokakaraṇena mahānubhāvatā veditabbā. Evaṃ uparicaraṇaālokakaraṇehi mahiddhike mahānubhāve. <hi rend="bold">Parāmasatī</hi>ti gaṇhāti, ekadese vā chupati. <hi rend="bold">Parimajjatī</hi>ti samantato ādāsatalā viya parimajjati. <hi rend="bold">Yāva brahmalokāpī</hi>ti brahmalokampi paricchedaṃ katvā. <hi rend="bold">Kāyena vasaṃ vattetī</hi>ti tatra brahmaloke kāyena attano vasaṃ vatteti.</p>

<p rend="bodytext"><hi rend="bold">Dibbāya sotadhātuyā</hi>ti ettha dibbasadisattā <hi rend="bold">dibbā</hi>. Devatānañhi sucaritakammanibbattā pittasemharuhirādīhi apalibuddhā upakkilesavimuttatāya dūrepi ārammaṇasampaṭicchanasamatthā dibbā pasādasotadhātu hoti. Ayañcāpi imassa bhikkhuno vīriyabhāvanābalena nibbattā ñāṇasotadhātu tādisāyevāti dibbasadisattā dibbā. Apica dibbavihāravasena paṭiladdhattā attanā ca dibbavihārasannissitattāpi <hi rend="bold">dibbā</hi>. Savanaṭṭhena nijjīvaṭṭhena ca sotadhātu. Sotadhātukiccakaraṇena sotadhātu viyātipi sotadhātu. Tāya <hi rend="bold">sotadhātuyā. Visuddhāyā</hi>ti suddhāya nirupakkilesāya. <hi rend="bold">Atikkantamānusikāyā</hi>ti manussūpacāraṃ atikkamitvā saddasavane mānusikaṃ maṃsasotadhātuṃ atikkantāya vītivattetvā ṭhitāya. <hi rend="bold">Ubho sadde suṇātī</hi>ti dve sadde suṇāti. Katame dve? <hi rend="bold">Dibbe ca mānuse ca,</hi> devānañca manussānañca saddeti vuttaṃ hoti. Etena padesapariyādānaṃ veditabbaṃ. <hi rend="bold">Ye dūre santike cā</hi>ti ye saddā dūre paracakkavāḷepi, ye ca santike antamaso sadehasannissitapāṇakasaddāpi, te suṇātīti vuttaṃ hoti. Etena nippadesapariyādānaṃ veditabbaṃ.</p>

<p rend="bodytext"><hi rend="bold">Parasattāna</hi>nti attānaṃ ṭhapetvā sesasattānaṃ. <hi rend="bold">Parapuggalāna</hi>nti idampi iminā ekatthameva. Veneyyavasena pana desanāvilāsena ca byañjananānattaṃ kataṃ. <hi rend="bold">Cetasā ceto</hi>ti attano cittena tesaṃ cittaṃ. <hi rend="bold">Pariccā</hi>ti paricchinditvā. <hi rend="bold">Pajānātī</hi>ti sarāgādivasena nānappakārato jānāti. <hi rend="bold">Sarāgaṃ vā citta</hi>ntiādīsu pana aṭṭhalobhasahagatacittaṃ sarāgaṃ cittanti veditabbaṃ. Avasesaṃ cātubhūmakaṃ <pb ed="V" n="3.0080" /> kusalābyākatacittaṃ <hi rend="bold">vītarāgaṃ</hi>. Dve <pb ed="M" n="3.0084" /> domanassacittāni, dve vicikicchuddhaccacittānīti imāni pana cattāri cittāni imasmiṃ duke saṅgahaṃ na gacchanti. Keci pana therā tānipi saṅgaṇhanti. Duvidhaṃ pana domanassacittaṃ <hi rend="bold">sadosaṃ cittaṃ</hi> nāma. Sabbampi cātubhūmakaṃ kusalābyākatacittaṃ <hi rend="bold">vītadosaṃ</hi>. Sesāni dasa akusalacittāni imasmiṃ duke saṅgahaṃ na gacchanti. Keci pana therā tānipi saṅgaṇhanti. <hi rend="bold">Samohaṃ vītamoha</hi>nti ettha pana pāṭipuggalikanayena vicikicchuddhaccasahagatadvayameva samohaṃ. Mohassa pana sabbākusalesu sambhavato dvādasavidhampi akusalacittaṃ <hi rend="bold">samohaṃ citta</hi>nti veditabbaṃ. Avasesaṃ <hi rend="bold">vītamohaṃ</hi>. Thinamiddhānugataṃ pana <hi rend="bold">saṃkhittaṃ,</hi> uddhaccānugataṃ <hi rend="bold">vikkhittaṃ</hi>. Rūpāvacarārūpāvacaraṃ <hi rend="bold">mahaggataṃ,</hi> avasesaṃ <hi rend="bold">amahaggataṃ</hi>. Sabbampi tebhūmakaṃ <hi rend="bold">sauttaraṃ,</hi> lokuttaraṃ <hi rend="bold">anuttaraṃ</hi>. Upacārappattaṃ appanāppattañca <hi rend="bold">samāhitaṃ,</hi> ubhayamappattaṃ <hi rend="bold">asamāhitaṃ</hi>. Tadaṅgavikkhambhanasamucchedappaṭippassaddhinissaraṇavimuttiṃ pattaṃ pañcavidhampi etaṃ <hi rend="bold">vimuttaṃ,</hi> vimuttimappattaṃ vā <hi rend="bold">avimutta</hi>nti veditabbaṃ.</p>

<p rend="bodytext"><hi rend="bold">Anekavihita</hi>nti (pārā. aṭṭha. 1.12) anekavidhaṃ, anekehi vā pakārehi pavattitaṃ saṃvaṇṇitanti attho. <hi rend="bold">Pubbenivāsa</hi>nti samanantarātītabhavaṃ ādiṃ katvā tattha tattha nivutthasantānaṃ. <hi rend="bold">Anussaratī</hi>ti khandhapaṭipāṭivasena, cutipaṭisandhivasena vā anugantvā anugantvā sarati. Seyyathidaṃ – <hi rend="bold">ekampi jātiṃ…pe… pubbenivāsaṃ anussaratī</hi>ti. Tattha <hi rend="bold">ekampi jāti</hi>nti ekampi paṭisandhimūlaṃ cutipariyosānaṃ ekabhavapariyāpannaṃ khandhasantānaṃ. Esa nayo <hi rend="bold">dvepi jātiyo</hi>tiādīsupi. <hi rend="bold">Anekepi saṃvaṭṭakappe</hi>tiādīsu pana parihāyamāno kappo <hi rend="bold">saṃvaṭṭakappo,</hi> vaḍḍhamāno <hi rend="bold">vivaṭṭakappo</hi>ti veditabbo. Tattha saṃvaṭṭena saṃvaṭṭaṭṭhāyī gahito hoti taṃmūlakattā, vivaṭṭena vivaṭṭaṭṭhāyī. Evañhi sati yāni tāni ‘‘cattārimāni, bhikkhave, kappassa asaṅkhyeyyāni. Katamāni cattāri? Saṃvaṭṭo saṃvaṭṭaṭṭhāyī vivaṭṭo vivaṭṭaṭṭhāyī’’ti (a. ni. 4.156) vuttāni, tāni pariggahitāni honti.</p>

<p rend="bodytext"><hi rend="bold">Amutrāsi</hi>nti amumhi saṃvaṭṭakappe ahaṃ amumhi bhave vā yoniyā vā gahiyā vā viññāṇaṭṭhitiyā vā sattāvāse vā sattanikāye vā āsiṃ. <hi rend="bold">Evaṃnāmo</hi>ti tisso vā phusso vā. <hi rend="bold">Evaṃgotto</hi>ti gotamo vā kaccāyano vā kassapo vā. Idamassa atītabhave attano nāmagottānussaraṇavasena vuttaṃ. Sace pana tasmiṃ kāle attano vaṇṇasampattilūkhapaṇītajīvikabhāvaṃ <pb ed="M" n="3.0085" /> sukhadukkhabahulataṃ appāyukadīghāyukabhāvaṃ vā anussaritukāmo hoti, tampi anussaratiyeva. Tenāha <hi rend="bold">‘‘evaṃvaṇṇo…pe… evamāyupariyanto’’</hi>ti. Tattha <hi rend="bold">evaṃvaṇṇo</hi>ti odāto vā sāmo vā. <hi rend="bold">Evamāhāro</hi>ti sālimaṃsodanāhāro vā pavattaphalabhojano vā. <hi rend="bold">Evaṃsukhadukkhappaṭisaṃvedī</hi>ti <pb ed="V" n="3.0081" /> anena pakārena kāyikacetasikānaṃ sāmisanirāmisādippabhedānaṃ sukhadukkhānaṃ paṭisaṃvedī. <hi rend="bold">Evamāyupariyanto</hi>ti evaṃ vassasataparimāṇāyupariyanto vā caturāsītikappasahassāyupariyanto vā. <hi rend="bold">So tato cuto amutra udapādi</hi>nti so ahaṃ tato bhavato yonito gahito viññāṇaṭṭhitito sattāvāsato sattanikāyato vā cuto punaamukasmiṃ nāma bhave yoniyā gatiyā viññāṇaṭṭhitiyā sattāvāse sakkanikāye vā udapādiṃ. <hi rend="bold">Tatrāpāsi</hi>nti tatrāpi bhave yoniyā gatiyā viññāṇaṭṭhitiyā sattāvāse sattanikāye vā puna ahosiṃ. <hi rend="bold">Evaṃnāmo</hi>tiādi vuttanayameva.</p>

<p rend="bodytext">Apica <hi rend="bold">amutrāsi</hi>nti idaṃ anupubbena ārohantassa yāvadicchakaṃ anussaraṇaṃ. <hi rend="bold">So tato</hi>ti paṭinivattantassa paccavekkhaṇaṃ, tasmā <hi rend="bold">‘‘idhūpapanno’’</hi>ti imissā idhūpapattiyā anantarameva uppattiṭṭhānaṃ sandhāya ‘‘amutra udapādi’’nti idaṃ vuttanti veditabbaṃ. <hi rend="bold">Tatrāpāsi</hi>nti evamādi panassa tatrāpi imissā upapattiyā antare upapattiṭṭhāne nāmagottādīnaṃ anussaraṇadassanatthaṃ vuttaṃ. <hi rend="bold">So tato cuto idhūpapanno</hi>ti svāhaṃ tato anantaruppattiṭṭhānato cuto idha amukasmiṃ nāma khattiyakule vā brāhmaṇakule vā nibbattoti. <hi rend="bold">Itī</hi>ti evaṃ. <hi rend="bold">Sākāraṃ sauddesa</hi>nti nāmagottavasena sauddesaṃ, vaṇṇādivasena sākāraṃ. Nāmagottena hi satto ‘‘tisso kassapo’’ti uddisīyati, vaṇṇādīhi ‘‘sāmo odāto’’ti nānattato paññāyati, tasmā nāmagottaṃ uddeso, itare ākārā.</p>

<p rend="bodytext"><hi rend="bold">Dibbenā</hi>tiādīsu dibbasadisattā dibbaṃ. Devatānañhi sucaritakammanibbattaṃ pittasemharuhirādīhi apalibuddhaṃ upakkilesavimuttatāya dūrepi ārammaṇasampaṭicchanasamatthaṃ dibbaṃ pasādacakkhu hoti. Idañcāpi vīriyabhāvanābalena nibbattaṃ ñāṇacakkhu tādisamevāti dibbasadisattā dibbaṃ. Dibbavihāravasena paṭiladdhattā attano ca dibbavihārasannissitattāpi dibbaṃ. Ālokapariggahena mahājutikattāpi <pb ed="M" n="3.0086" /> dibbaṃ. Tirokuṭṭādigatarūpadassanena mahāgatikattāpi <hi rend="bold">dibbaṃ</hi>. Taṃ sabbaṃ saddasatthānusārena veditabbaṃ. Dassanaṭṭhena cakkhu. Cakkhukiccakaraṇena cakkhumivātipi cakkhu. Cutūpapātadassanena diṭṭhivisuddhihetuttā visuddhaṃ. Yo hi cutimeva passati, na upapātaṃ, so ucchedadiṭṭhiṃ gaṇhāti. Yo upapātameva passati, na cutiṃ, so navasattapātubhāvadiṭṭhiṃ gaṇhāti. Yo pana tadubhayaṃ passati, so yasmā duvidhampi taṃ diṭṭhigataṃ ativattati, tasmā taṃ dassanaṃ diṭṭhivisuddhihetu hoti. Ubhayampi cetaṃ buddhaputtā passanti. Tena vuttaṃ ‘‘cutūpapātadassanena diṭṭhivisuddhihetuttā visuddha’’nti. Manussūpacāraṃ atikkamitvā rūpadassanena atikkantamānusakaṃ, mānusaṃ vā maṃsacakkhuṃ atikkantattā <pb ed="V" n="3.0082" /> atikkantamānusakanti veditabbaṃ. Tena <hi rend="bold">dibbena cakkhunā visuddhena atikkantamānusakena</hi>.</p>

<p rend="bodytext"><hi rend="bold">Satte passatī</hi>ti manussānaṃ maṃsacakkhunā viya satte oloketi. <hi rend="bold">Cavamāne upapajjamāne</hi>ti ettha cutikkhaṇe vā upapattikkhaṇe vā dibbacakkhunā daṭṭhuṃ na sakkā. Ye pana āsannacutikā idāni cavissanti, te cavamānāti, ye ca gahitappaṭisandhikā sampatinibbattā ca, te upapajjamānāti adhippetā. Te evarūpe cavamāne upapajjamāne ca passatīti dasseti. <hi rend="bold">Hīne</hi>ti mohanissandayuttattā hīnānaṃ jātikulabhogādīnaṃ vasena hīḷite uññāte. <hi rend="bold">Paṇīte</hi>ti amohanissandayuttattā tabbiparīte. <hi rend="bold">Suvaṇṇe</hi>ti adosanissandayuttattā iṭṭhakantamanāpavaṇṇayutte. <hi rend="bold">Dubbaṇṇe</hi>ti dosanissandayuttattā aniṭṭhākantāmanāpavaṇṇayutte, virūpavirūpetipi attho. <hi rend="bold">Sugate</hi>ti sugatigate, alobhanissandayuttattā vā aḍḍhe mahaddhane. <hi rend="bold">Duggate</hi>ti duggatigate, lobhanissandayuttattā vā dalidde appannapāne.</p>

<p rend="bodytext"><hi rend="bold">Yathākammūpage</hi>ti yaṃ yaṃ kammaṃ upacitaṃ, tena tena upagate. <hi rend="bold">Kāyaduccaritenā</hi>tiādīsu duṭṭhu caritaṃ kilesapūtikattāti duccaritaṃ. Kāyena duccaritaṃ, kāyato vā uppannaṃ duccaritanti <hi rend="bold">kāyaduccaritaṃ</hi>. Itaresupi eseva nayo. <hi rend="bold">Samannāgatā</hi>ti samaṅgibhūtā. <hi rend="bold">Ariyānaṃ upavādakā</hi>ti buddhapaccekabuddhasāvakānaṃ ariyānaṃ antamaso gihisotāpannānampi anatthakāmā hutvā antimavatthunā vā guṇaparidhaṃsanena vā upavādakā, akkosakā garahakāti vuttaṃ hoti. <hi rend="bold">Micchādiṭṭhikā</hi>ti viparītadassanā <pb ed="M" n="3.0087" />. <hi rend="bold">Micchādiṭṭhikammasamādānā</hi>ti micchādiṭṭhivasena samādinnanānāvidhakammā, yepi micchādiṭṭhimūlakesu kāyakammādīsu aññepi samādāpenti.</p>

<p rend="bodytext"><hi rend="bold">Kāyassa bhedā</hi>ti upādinnakkhandhapariccāgā. <hi rend="bold">Paraṃ maraṇā</hi>ti tadanantaraṃ abhinibbattakkhandhaggahaṇā. Atha vā <hi rend="bold">kāyassa bhedā</hi>ti jīvitindriyassūpacchedā. <hi rend="bold">Paraṃ maraṇā</hi>ti cuticittato uddhaṃ. <hi rend="bold">Apāya</hi>nti evamādi sabbaṃ nirayavevacanameva. Nirayo hi saggamokkhahetubhūtā puññasammatā ayā apetattā, sukhānaṃ vā āyassa abhāvā <hi rend="bold">apāyo</hi>. Dukkhassa gati paṭisaraṇanti <hi rend="bold">duggati,</hi> dosabahulatāya vā duṭṭhena kammena nibbattā gatīti <hi rend="bold">duggati</hi>. Vivasā nipatanti tattha dukkaṭṭakārinoti <hi rend="bold">vinipāto,</hi> vinassantā vā ettha patanti sambhijjamānaṅgapaccaṅgāti <hi rend="bold">vinipāto</hi>. Natthi ettha assādasaññito ayoti <hi rend="bold">nirayo</hi>.</p>

<p rend="bodytext">Atha vā <hi rend="bold">apāya</hi>ggahaṇena tiracchānayoniṃ dīpeti. Tiracchānayoni hi apāyo sugatito apetattā <pb ed="V" n="3.0083" />, na duggati mahesakkhānaṃ nāgarājādīnaṃ sambhavato. <hi rend="bold">Duggati</hi>ggahaṇena pettivisayañca. So hi apāyo ceva duggati ca sugatito apetattā dukkhassa ca gatibhūtattā, na tu vinipāto asurasadisaṃ avinipatitattā. <hi rend="bold">Vinipāta</hi>ggahaṇena asurakāyaṃ. So hi yathāvuttena atthena apāyo ceva duggati ca sabbasamussayehi vinipatitattā vinipātoti vuccati. <hi rend="bold">Niraya</hi>ggahaṇena avīciādikamanekappakāraṃ nirayamevāti. <hi rend="bold">Upapannā</hi>ti upagatā, tattha abhinibbattāti adhippāyo. Vuttavipariyāyena sukkapakkho veditabbo. Ayaṃ pana viseso – tattha <hi rend="bold">sugati</hi>ggahaṇena manussāgatipi saṅgayhati, <hi rend="bold">sagga</hi>ggahaṇena devagatiyeva. Tattha sundarā gatīti <hi rend="bold">sugati</hi>. Rūpādīhi visayehi suṭṭhu aggoti <hi rend="bold">saggo</hi>. So sabbopi lujjanappalujjanaṭṭhena lokoti ayamettha saṅkhepo. Vitthāro pana sabbākārena <hi rend="bold">visuddhimaggasaṃvaṇṇanāto</hi> gahetabbo. Tatiyādīni uttānatthāni.</p>

<p rend="centre">Dutiyaāhuneyyasuttādivaṇṇanā niṭṭhitā.</p>

<p rend="title">8. Anuttariyasuttavaṇṇanā</p>

<p rend="bodytext" n="8"><hi rend="paranum">8</hi><hi rend="dot">.</hi> Aṭṭhame <pb ed="M" n="3.0088" /> natthi etesaṃ uttarāni visiṭṭhānīti anuttarāni, anuttarāni eva <hi rend="bold">anuttariyāni</hi> yathā ‘‘anantameva anantariya’’nti āha <hi rend="bold">‘‘niruttarānī’’</hi>ti. <hi rend="bold">Dassanānuttariyaṃ nāma</hi> phalavisesāvahattā. Esa nayo sesesupi. <hi rend="bold">Sattavidhaariyadhanalābho</hi>ti sattavidhasaddhādilokuttaradhanalābho. <hi rend="bold">Sikkhāttayassa pūraṇa</hi>nti adhisīlasikkhādīnaṃ tissannaṃ sikkhānaṃ pūraṇaṃ. Tattha pūraṇaṃ nippariyāyato asekkhānaṃ vasena veditabbaṃ. Kalyāṇaputhujjanato paṭṭhāya hi satta sekhā tisso sikkhā pūrenti nāma, arahā paripuṇṇasikkhoti. Iti imāni anuttariyāni lokiyalokuttarāni kathitāni.</p>

<p rend="centre">Anuttariyasuttavaṇṇanā niṭṭhitā.</p>

<p rend="title">9. Anussatiṭṭhānasuttavaṇṇanā</p>

<p rend="bodytext" n="9"><hi rend="paranum">9</hi><hi rend="dot">.</hi> Navame anussatiyo eva diṭṭhadhammikasamparāyikādihitasukhānaṃ kāraṇabhāvato ṭhānānīti <hi rend="bold">anussatiṭṭhānāni. Buddhaguṇārammaṇā satī</hi>ti yathā buddhānussati visesādhigamassa ṭhānaṃ hoti, evaṃ ‘‘itipi so bhagavā’’tiādinā buddhaguṇe ārabbhe uppannā sati. Evaṃ anussarato <pb ed="V" n="3.0084" /> hi pīti uppajjati, so taṃ pītiṃ khayato vayato paṭṭhapetvā arahattaṃ pāpuṇāti. Upacārakammaṭṭhānaṃ nāmetaṃ gihīnampi labbhati. <hi rend="bold">Upacārakammaṭṭhāna</hi>nti ca paccakkhato upacārajjhānāvahaṃ kammaṭṭhānaparamparāya sammasanaṃ yāva arahattā lokiyalokuttaravisesāvahaṃ. Esa nayo sabbattha.</p>

<p rend="centre">Anussatiṭṭhānasuttavaṇṇanā niṭṭhitā.</p>

<p rend="title">10. Mahānāmasuttavaṇṇanā</p>

<p rend="bodytext" n="10"><hi rend="paranum">10</hi><hi rend="dot">.</hi> Dasame <hi rend="bold">tasmiṃ samaye</hi>ti buddhāguṇānussaraṇasamaye. <hi rend="bold">Rāgapariyuṭṭhita</hi>nti rāgena pariyuṭṭhitaṃ. Pariyuṭṭhānappattipi, rāgena vā saṃhitaṃ cittaṃ <pb ed="M" n="3.0089" /> araññamiva corehi tena pariyuṭṭhitanti vuttaṃ, tassa pariyuṭṭhānaṭṭhānabhāvatopi pariyuṭṭhitarāganti attho. Byañjanaṃ pana anādiyitvā atthamattaṃ dassento <hi rend="bold">‘‘uppajjamānena rāgena uṭṭhahitvā gahita’’</hi>nti āha. <hi rend="bold">Ujukamevā</hi>ti pageva kāyavaṅkādīnaṃ apanītattā cittassa ca anujubhāvakarānaṃ mānādīnaṃ abhāvato, rāgādipariyuṭṭhānābhāvena vā oṇatiuṇṇativirahato ujubhāvameva gataṃ. Atha vā <hi rend="bold">ujukamevā</hi>ti kammaṭṭhānassa thinaṃ middhaṃ otiṇṇatāya līnuddhaccavigamato majjhimasamathanimittappaṭipattiyā ujubhāvameva gataṃ. <hi rend="bold">Aṭṭhakathaṃ nissāyā</hi>ti bhavajātiādīnaṃ padānaṃ atthaṃ nissāya. <hi rend="bold">Atthaveda</hi>nti vā hetuphalaṃ paṭicca uppannaṃ tuṭṭhimāha. <hi rend="bold">Dhammaveda</hi>nti hetuṃ paṭicca uppannaṃ tuṭṭhiṃ. ‘‘Ārakattā araha’’nti anussarantassa hi yadidaṃ bhagavato kilesehi ārakattaṃ, so hetu. Ñāpako cettha hetu adhippeto, na kārako sampāpako. Tatonena ñāyamāno arahattattho phalaṃ. Iminā nayena sesapadesupi hetuso phalavipāko veditabbo. <hi rend="bold">Dhammānussati</hi>ādīsupi hi ādimajjhapariyosānakalyāṇatādayo suppaṭipattiādayo ca tattha tattha hetubhāvena niddiṭṭhāyeva. <hi rend="bold">Dhammūpasaṃhita</hi>nti yathāvuttahetuphalasaṅkhātaguṇūpasaṃhitaṃ.</p>

<p rend="centre">Mahānāmasuttavaṇṇanā niṭṭhitā.</p>

<p rend="centre">Āhuneyyavaggavaṇṇanā niṭṭhitā.</p>

<p rend="chapter">2. Sāraṇīyavaggo</p>

<p rend="title">1. Paṭhamasāraṇīyasuttavaṇṇanā</p>

<p rend="bodytext" n="11"><hi rend="paranum">11</hi><hi rend="dot">.</hi> Dutiyassa <pb ed="V" n="3.0085" /> paṭhame <hi rend="bold">saritabbayuttakā</hi>ti anussaraṇārahā. Mijjati siniyhati etāyāti mettā, mittabhāvo. Mettā etassa atthīti <hi rend="bold">mettaṃ,</hi> kāyakammaṃ. Taṃ pana yasmā mettāsahagatacittasamuṭṭhānaṃ, tasmā vuttaṃ <hi rend="bold">‘‘mettena cittena kātabbaṃ kāyakamma’’</hi>nti. Esa nayo sesadvayepi. <hi rend="bold">Imānī</hi>ti mettakāyakammādīni. <hi rend="bold">Bhikkhūnaṃ vasena āgatāni</hi> tesaṃ seṭṭhaparisabhāvato. Yathā pana bhikkhunīsupi labbhanti, evaṃ gihīsupi labbhanti catuparisasādhāraṇattāti taṃ dassento <hi rend="bold">‘‘bhikkhūnañhī’’</hi>tiādimāha. Bhikkhuno <pb ed="M" n="3.0090" /> sabbampi anavajjakāyakammaṃ ābhisamācārikakammantogadhamevāti āha <hi rend="bold">‘‘mettena cittena…pe… kāyakammaṃ nāmā’’</hi>ti. Bhattivasena pavattiyamānā cetiyabodhīnaṃ vandanā mettāsiddhāti katvā tadatthāya gamanaṃ ‘‘mettaṃ kāyakamma’’nti vuttaṃ. <hi rend="bold">Ādi</hi>-saddena cetiyabodhibhikkhūsu vuttāvasesāpacāyanādivasena pavattamettāvasena pavattaṃ kāyikaṃ kiriyaṃ saṅgaṇhāti.</p>

<p rend="bodytext"><hi rend="bold">Tepiṭakampi buddhavacanaṃ</hi> kathiyamānanti adhippāyo. Tepiṭakampi buddhavacanaṃ paripucchanaatthakathanavasena pavattiyamānameva <hi rend="bold">mettaṃ vacīkammaṃ nāma</hi> hitajjhāsayena pavattitabbato. <hi rend="bold">Tīṇi sucaritānī</hi>ti kāyavacīmanosucaritāni. <hi rend="bold">Cintana</hi>nti evaṃ cintanamattampi manokammaṃ, pageva paṭipannā bhāvanāti dasseti.</p>

<p rend="bodytext"><hi rend="bold">Āvī</hi>ti pakāsaṃ. Pakāsabhāvo cettha yaṃ uddissa taṃ kāyakammaṃ karīyati, tassa sammukhabhāvatoti āha <hi rend="bold">‘‘sammukhā’’</hi>ti. <hi rend="bold">Raho</hi>ti appakāsaṃ. Appakāsatā ca yaṃ uddissa taṃ kāyakammaṃ karīyati, tassa apaccakkhabhāvatoti āha <hi rend="bold">‘‘parammukhā’’</hi>ti. <hi rend="bold">Sahāyabhāvagamanaṃ</hi> tesaṃ purato. Tesu karontesuyeva hi sahāyabhāvagamanaṃ sammukhā kāyakammaṃ nāma hoti. <hi rend="bold">Ubhayehī</hi>ti navakehi therehi ca. <hi rend="bold">Paggayhā</hi>ti paggaṇhitvā uddhaṃ katvā kevalaṃ ‘‘devo’’ti avatvā guṇehi thirabhāvajotanaṃ ‘‘devatthero’’ti vacanaṃ paggayha vacanaṃ. Mamattabodhanaṃ vacanaṃ <hi rend="bold">mamāyanavacanaṃ</hi>. Ekantaparammukhassa manokammassa sammukhatā nāma viññattisamuṭṭhāpanavasena hoti, tañca kho loke kāyakammanti pākaṭaṃ paññātaṃ. Hatthavikārādīni anāmasitvā eva dassento <hi rend="bold">‘‘nayanāni ummīletvā’’</hi>tiādimāha. Kāmaṃ mettāsinehasiniddhānaṃ nayanānaṃ ummīlanā pasannena mukhena olokanañca <pb ed="V" n="3.0086" /> mettaṃ kāyakammameva, yassa pana cittassa vasena nayanānaṃ mettāsinehasiniddhatā mukhassa ca pasannatā, taṃ sandhāya vuttaṃ <hi rend="bold">‘‘mettaṃ manokammaṃ nāmā’’</hi>ti.</p>

<p rend="bodytext"><hi rend="bold">Lābha</hi>-saddo kammasādhano ‘‘lābhā vata, bho, laddho’’tiādīsu viya. So cettha ‘‘dhammaladdhā’’ti vacanato atītakālikoti āha <hi rend="bold">‘‘cīvarādayo laddhapaccayā’’</hi>ti. Dhammato āgatāti <hi rend="bold">dhammikā,</hi> parisuddhagamanā paccayā. Tenāha ‘‘dhammaladdhā’’ti. Imameva hi atthaṃ dassetuṃ <hi rend="bold">‘‘kuhanādī’’</hi>tiādi <pb ed="M" n="3.0091" /> vuttaṃ. Na sammā gayhamānā hi dhammaladdhā nāma na hontīti tappaṭisedhanatthaṃ pāḷiyaṃ ‘‘dhammaladdhā’’ti vuttaṃ. Deyyaṃ dakkhiṇeyyañca appaṭivibhattaṃ katvā bhuñjatīti <hi rend="bold">appaṭivibhattabhogī</hi> nāma hoti. Tenāha <hi rend="bold">‘‘dve paṭivibhattāni nāmā’’</hi>tiādi. <hi rend="bold">Cittena vibhajana</hi>nti etena cittuppādamattenapi vibhajanaṃ paṭivibhattaṃ nāma, pageva payogatoti dasseti. Cittena vibhajanapubbakaṃ vā kāyena vibhajananti mūlameva dassetuṃ <hi rend="bold">‘‘evaṃ cittena vibhajana’’</hi>nti vuttaṃ. Tena cittuppādamattena paṭivibhāgo kātabboti dasseti. <hi rend="bold">Appaṭivibhatta</hi>nti bhāvanapuṃsakaniddeso, appaṭivibhattaṃ lābhaṃ bhuñjatīti kammaniddeso vā. <hi rend="bold">Taṃ neva gihīnaṃ deti</hi> attano ājīvasodhanatthaṃ. <hi rend="bold">Na attanā paribhuñjati</hi> ‘‘mayhaṃ asādhāraṇabhogitā mā hotū’’ti. <hi rend="bold">Paṭiggaṇhanto ca…pe… passatī</hi>ti iminā āgamanato paṭṭhāya sādhāraṇabuddhiṃ upaṭṭhāpeti. Evaṃ hissa sādhāraṇabhogitā sukarā, sāraṇīyadhammo cassa pūro hoti.</p>

<p rend="bodytext">Atha vā <hi rend="bold">paṭiggaṇhanto ca…pe… passatī</hi>ti iminā tassa lābhassa tīsu kālesu sādhāraṇato ṭhapanaṃ dassitaṃ. <hi rend="bold">Paṭiggaṇhanto ca saṅghena sādhāraṇaṃ hotū</hi>ti iminā paṭiggahaṇakālo dassito. <hi rend="bold">Gahetvā…pe… passatī</hi>ti iminā paṭiggahitakālo. Tadubhayaṃ pana tādisena pubbabhāgena vinā na hotīti atthasiddho purimakālo. Tayidaṃ paṭiggahaṇato pubbevassa hoti ‘‘saṅghena sādhāraṇaṃ hotūti paṭiggaṇhissāmī’’ti, paṭiggaṇhantassa hoti ‘‘saṅghena sādhāraṇaṃ hotūti paṭiggaṇhāmī’’ti, paṭiggahetvā hoti ‘‘saṅghena sādhāraṇaṃ hotūti hi paṭiggahitaṃ mayā’’ti. Evaṃ tilakkhaṇasampannaṃ katvā laddhaṃ lābhaṃ osāraṇalakkhaṇaṃ avikopetvā paribhuñjanto sādhāraṇabhogī appaṭivibhattabhogī ca hoti.</p>

<p rend="bodytext"><hi rend="bold">Imaṃ pana sāraṇīyadhamma</hi>nti imaṃ catutthaṃ saritabbayuttadhamaṃ. <hi rend="bold">Na hi…pe… gaṇhanti,</hi> tasmā sādhāraṇabhogitā dussīlassa natthīti ārambhopi tāva na sambhavati, kuto pūraṇanti adhippāyo. <hi rend="bold">Parisuddhasīlo</hi>ti iminā lābhassa dhammikabhāvaṃ dasseti. <hi rend="bold">Vattaṃ akhaṇḍento</hi>ti iminā appaṭivibhattabhogitaṃ sādhāraṇabhogitañca dasseti. Sati pana tadubhaye sāraṇīyadhammo pūrito eva <pb ed="V" n="3.0087" /> hotīti āha <hi rend="bold">‘‘pūretī’’</hi>ti. <hi rend="bold">Odissakaṃ katvā</hi>ti etena anodissakaṃ katvā pituno, ācariyupajjhāyādīnaṃ vā <pb ed="M" n="3.0092" /> therāsanato paṭṭhāya dentassa sāraṇīyadhammoyeva hotīti dasseti. <hi rend="bold">Dātabba</hi>nti avassaṃ dātabbaṃ. <hi rend="bold">Sāraṇīyadhammo panassa na hoti</hi> paṭijaggaṭṭhāne odissakaṃ katvā dinnattā. Tenāha <hi rend="bold">‘‘palibodhajagganaṃ nāma hotī’’</hi>ti. <hi rend="bold">Muttapalibodhassa vaṭṭati</hi> amuttapalibodhassa pūretuṃ asakkuṇeyyattā. Yadi evaṃ sabbena sabbaṃ sāraṇīyadhammaṃ pūrentassa odissakadānaṃ vaṭṭati, na vaṭṭatīti? No na vaṭṭati yuttaṭṭhāneti dassento <hi rend="bold">‘‘tena panā’’</hi>tiādimāha. Iminā odissakadānaṃ panassa na sabbattha vāritanti dasseti. Gilānādīnañhi odissakaṃ katvā dānaṃ appaṭivibhāgapakkhikaṃ ‘‘asukassa na dassāmī’’ti paṭikkhepassa abhāvato. Byatirekappadhāno hi paṭibhāgo. Tenāha <hi rend="bold">‘‘avasesa’’</hi>ntiādi. <hi rend="bold">Adātumpī</hi>ti <hi rend="bold">pi</hi>-saddena dātumpi vaṭṭatīti dasseti. Tañca kho karuṇāyanavasena, na vattaparipūraṇavasena, tasmā dussīlassapi atthikassa sati sambhave dātabbaṃ. Dānañhi nāma na kassaci nivāritaṃ.</p>

<p rend="bodytext"><hi rend="bold">Susikkhitāyā</hi>ti sāraṇīyapūraṇavidhimhi susikkhitāya, sukusalāyāti attho. Idāni tassa kosallaṃ dassetuṃ <hi rend="bold">‘‘susikkhitāya hī’’</hi>tiādi vuttaṃ. <hi rend="bold">Dvādasahi vassehi pūrehi, na tato ora</hi>nti iminā tassa duppūrataṃ dasseti. Tathā hi so mahapphalo mahānisaṃso diṭṭhadhammikehipi tāvagarutarehi phalānisaṃsehi anugatoti taṃsamaṅgī ca puggalo visesalābhī ariyapuggalo viya loke acchariyabbhutadhammasamannāgato hoti. Tathā hi so duppajahadānamayassa sīlamayassa puññassa paṭipakkhadhammaṃ sudūre vikkhambhitaṃ katvā visuddhena cetasā loke pākaṭo paññāto hutvā viharati. Tassimamatthaṃ byatirekato anvayato ca vibhāvetuṃ <hi rend="bold">‘‘sace hī’’</hi>tiādi vuttaṃ. Taṃ suviññeyyameva.</p>

<p rend="bodytext">Idānissa samparāyike diṭṭhadhammike ca ānisaṃse dassetuṃ <hi rend="bold">‘‘evaṃ pūritasāraṇīyadhammassā’’</hi>tiādi vuttaṃ. <hi rend="bold">Neva issā na macchariyaṃ hoti</hi> cirakālabhāvanāya vidhutabhāvato. <hi rend="bold">Manussānaṃ piyo hoti</hi> pariccāgasīlatāya vissutattā. Tenāha ‘‘dadaṃ piyo hoti bhajanti naṃ bahū’’tiādi (a. ni. 5.34). <hi rend="bold">Sulabhapaccayo hoti</hi> dānavasena uḷārajjhāsayānaṃ paccayalābhassa idhānisaṃsasabhāvato dānassa. <hi rend="bold">Pattagatamassa diyyamānaṃ <pb ed="M" n="3.0093" /> na khīyati</hi> pattagatasseva dvādasavassikassa mahāvattassa avicchedena pūritattā. <hi rend="bold">Aggabhaṇḍaṃ labhati</hi> devasikaṃ dakkhiṇeyyānaṃ aggato paṭṭhāya dānassa dinnattā. <hi rend="bold">Bhaye vā…pe… āpajjanti</hi> deyyappaṭiggāhakavikappaṃ akatvā attani nirapekkhacittena cirakālaṃ dānassa pūritatāya pasāritacittattā.</p>

<p rend="bodytext"><hi rend="bold">Tatrā</hi>ti <pb ed="V" n="3.0088" /> tesu ānisaṃsesu vibhāvetabbesu. <hi rend="bold">Imāni</hi> phalāni <hi rend="bold">vatthūni</hi> kāraṇāni. <hi rend="bold">Mahāgirigāmo</hi> nāma nāgadīpapasse eko gāmova. <hi rend="bold">Alabhantāpī</hi>ti appapuññatāya alābhino samānāpi. <hi rend="bold">Bhikkhācāramaggasabhāga</hi>nti sabhāgaṃ tabbhāgiyaṃ bhikkhācāramaggaṃ jānanti. Anuttarimanussadhammattā therānaṃ saṃsayavinodanatthañca <hi rend="bold">‘‘sāraṇīyadhammo me, bhante, pūrito’’</hi>ti āha. Tathā hi dutiyavatthusmimpi therena attā pakāsito. Daharakāle evaṃ kira sāraṇīyadhammapūrako ahosi. Manussānaṃ piyatāya sulabhapaccayatāyapi idaṃ vatthumeva. Pattagatākhīyanassa pana visesaṃ vibhāvanato <hi rend="bold">‘‘idaṃ tāva…pe… ettha vatthū’’</hi>ti vuttaṃ.</p>

<p rend="bodytext"><hi rend="bold">Giribhaṇḍamahāpūjāyā</hi>ti cetiyagirimhi sakalalaṅkādīpe yojanappamāṇe samudde ca nāvāsaṅghāṭādike ṭhapetvā dīpapupphagandhādīhi kariyamānāya mahāpūjāya. Tassā ca paṭipattiyā avañjhabhāvavibhāvanatthaṃ <hi rend="bold">‘‘ete mayhaṃ pāpuṇissantī’’</hi>ti āha. <hi rend="bold">Pariyāyenapi</hi> lesenapi. <hi rend="bold">Anucchavika</hi>nti ‘‘sāraṇīyadhammapūrako’’ti yathābhūtapavedanaṃ tumhākaṃ anucchavikanti attho.</p>

<p rend="bodytext"><hi rend="bold">Anārocetvāva palāyiṃsu</hi> corabhayena. ‘‘Attano dujjīvikāyā’’tipi vadanti. Ahaṃ sāraṇīyadhammapūrikā, mama pattapariyāpannenapi sabbāpimā bhikkhuniyo yāpessantīti āha <hi rend="bold">‘‘mā tumhe tesaṃ gatabhāvaṃ cintayitthā’’</hi>ti. <hi rend="bold">Vaṭṭissatī</hi>ti kappissati. <hi rend="bold">Therī sāraṇīyadhammapūrikā ahosi,</hi> therassa pana sīlatejeneva devatā ussukkaṃ āpajji.</p>

<p rend="bodytext">Natthi etesaṃ khaṇḍanti akhaṇḍāni. Taṃ pana nesaṃ khaṇḍaṃ dassetuṃ <hi rend="bold">‘‘yassā’’</hi>tiādi vuttaṃ. Tattha upasampannasīlānaṃ uddesakkamena ādiantā veditabbā. Tenāha <hi rend="bold">‘‘sattasū’’</hi>tiādi. Na hi añño koci āpattikkhandhānaṃ <pb ed="M" n="3.0094" /> anukkamo atthi, anupasampannasīlānaṃ samādānakkamenapi ādiantā labbhanti. <hi rend="bold">Pariyante chinnasāṭako viyā</hi>ti tatrante dasante vā chinnavatthaṃ viya. Visadisudāharaṇañcetaṃ ‘‘akhaṇḍānī’’ti imassa adhikatattā. Evaṃ sesānampi udāharaṇāni. Khaṇḍikatā bhinnatā khaṇḍaṃ, taṃ etassa atthīti <hi rend="bold">khaṇḍaṃ,</hi> sīlaṃ. <hi rend="bold">Chidda</hi>ntiādīsupi eseva nayo. <hi rend="bold">Vemajjhe bhinnaṃ</hi> vinivijjhanavasena. Visabhāgavaṇṇena gāvī viyāti sambandho. Visabhāgavaṇṇena upaḍḍhaṃ tatiyabhāgagataṃ sambhinnavaṇṇaṃ <hi rend="bold">sabalaṃ,</hi> visabhāgavaṇṇeheva bindūhi antarantarāhi vimissaṃ <hi rend="bold">kammāsaṃ</hi>. Ayaṃ imesaṃ viseso. Sabalarahitāni <hi rend="bold">asabalāni,</hi> tathā <hi rend="bold">akammāsāni</hi>. Sīlassa taṇhādāsabyato mocanaṃ vivaṭṭūpanissayabhāvāpādanaṃ, tasmā taṇhādāsabyato mocanavacanena tesaṃ sīlānaṃ vivaṭṭūpanissayatamāha. <hi rend="bold">Bhujissabhāvakaraṇato</hi>ti iminā bhujissakarāni <hi rend="bold">bhujissānī</hi>ti uttarapadalopenāyaṃ <pb ed="V" n="3.0089" /> niddesoti dasseti. Yasmā vā taṃsamaṅgipuggalo serī sayaṃvasī bhujisso nāma hoti, tasmāpi <hi rend="bold">bhujissāni</hi>. Aviññūnaṃ appamāṇatāya <hi rend="bold">‘‘viññuppasatthānī’’</hi>ti vuttaṃ. Suparisuddhabhāvena vā sampannattā viññūhi pasatthānīti <hi rend="bold">viññuppasatthāni</hi>.</p>

<p rend="bodytext"><hi rend="bold">Taṇhādiṭṭhīhi aparāmaṭṭhattā</hi>ti ‘‘imināhaṃ sīlena devo vā bhavissāmi devaññataro vā’’ti taṇhāparāmāsena, ‘‘imināhaṃ sīlena devo hutvā tattha nicco dhuvo sassato bhavissāmī’’ti diṭṭhiparāmāsena ca aparāmaṭṭhattā. <hi rend="bold">Parāmaṭṭhu</hi>nti ‘‘ayaṃ te sīlesu doso’’ti catūsu vipattīsu yāya kāyaci vipattiyā dassanena parāmaṭṭhuṃ, anuddhaṃsetuṃ codetunti attho. Sīlaṃ nāma avippaṭisārādipārampariyena yāvadeva samādhisampādanatthanti āha <hi rend="bold">‘‘samādhisaṃvattanikānī’’</hi>ti. Samādhisaṃvattanappayojanāni <hi rend="bold">samādhisaṃvattanikāni</hi>.</p>

<p rend="bodytext">Samānabhāvo sāmaññaṃ, paripuṇṇacatupārisuddhibhāvena majjhe bhinnasuvaṇṇassa viya bhedābhāvato sīlena sāmaññaṃ sīlasāmaññaṃ, taṃ gato upagatoti <hi rend="bold">sīlasāmaññagato</hi>. Tenāha <hi rend="bold">‘‘samānabhāvūpagatasīlo’’</hi>ti, sīlasampattiyā samānabhāvaṃ upagatasīlo sabhāgavuttikoti attho. Kāmaṃ puthujjanānampi catupārisuddhisīle nānattaṃ na siyā, taṃ pana na ekantikaṃ, idaṃ ekantikaṃ niyatabhāvatoti āha <hi rend="bold">‘‘natthi</hi><pb ed="M" n="3.0095" /><hi rend="bold">maggasīle nānatta’’</hi>nti. <hi rend="bold">Taṃ sandhāyetaṃ vutta</hi>nti maggasīlaṃ sandhāya taṃ ‘‘yāni tāni sīlānī’’tiādi vuttaṃ.</p>

<p rend="bodytext"><hi rend="bold">Yāya</hi>nti yā ayaṃ mayhañceva tumhākañca paccakkhabhūtā. <hi rend="bold">Diṭṭhī</hi>ti maggasammādiṭṭhi. <hi rend="bold">Niddosā</hi>ti niddhutadosā, samucchinnarāgādipāpadhammāti attho. <hi rend="bold">Niyyātī</hi>ti vaṭṭadukkhato nissarati niggacchati. Sayaṃ niyyantīyeva hi taṃsamaṅgipuggalaṃ vaṭṭadukkhato niyyāpetīti vuccati. Yā satthu anusiṭṭhi, taṃ karotīti <hi rend="bold">takkaro,</hi> tassa, yathānusiṭṭhaṃ paṭipajjantassāti attho. <hi rend="bold">Samānadiṭṭhibhāva</hi>nti sadisadiṭṭhibhāvaṃ saccasampaṭivedhena abhinnadiṭṭhibhāvaṃ.</p>

<p rend="centre">Paṭhamasāraṇīyasuttavaṇṇanā niṭṭhitā.</p>

<p rend="title">2. Dutiyasāraṇīyasuttavaṇṇanā</p>

<p rend="bodytext" n="12"><hi rend="paranum">12</hi><hi rend="dot">.</hi> Dutiye <hi rend="bold">sabrahmacārīna</hi>nti sahadhammikānaṃ. Piyaṃ piyāyitabbakaṃ karontīti <hi rend="bold">piyakaraṇā</hi>. Garuṃ garuṭṭhāniyaṃ karontīti <hi rend="bold">garukaraṇā. Saṅgaṇhanatthāyā</hi>ti saṅgahavatthuvisesabhāvato sabrahmacārīnaṃ <pb ed="V" n="3.0090" /> saṅgahaṇāya saṃvattantīti sambandho. <hi rend="bold">Avivadanatthāyā</hi>ti saṅgahavatthubhāvato eva na vivadanatthāya. Sati ca avivadanahetubhūtasaṅgahakatte tesaṃ vasena sabrahmacārīnaṃ samaggabhāvo bhedābhāvo siddhoyevāti āha <hi rend="bold">‘‘sāmaggiyā’’</hi>tiādi.</p>

<p rend="centre">Dutiyasāraṇīyasuttavaṇṇanā niṭṭhitā.</p>

<p rend="title">3. Nissāraṇīyasuttavaṇṇanā</p>

<p rend="bodytext" n="13"><hi rend="paranum">13</hi><hi rend="dot">.</hi> Tatiye <hi rend="bold">vaḍḍhitā</hi>ti bhāvanāpāripūrivasena paribrūhitā. <hi rend="bold">Punappunaṃ katā</hi>ti bhāvanāya bahulīkaraṇena aparāparaṃ pavattitā. <hi rend="bold">Yuttayānasadisā katā</hi>ti yathā yuttamājaññayānaṃ chekena sārathinā adhiṭṭhitaṃ yathāruci pavattati, evaṃ yathāruci pavattirahaṃ gahitā. <hi rend="bold">Vatthukatā</hi>ti vā adhiṭṭhānaṭṭhena vatthu viya katā, sabbaso upakkilesavisodhanena iddhivisesatāya pavattiṭṭhānabhāvato suvisodhitaparissayavatthu viya katāti vuttaṃ hoti. <hi rend="bold">Adhiṭṭhitā</hi>ti paṭipakkhadūrībhāvato <pb ed="M" n="3.0096" /> subhāvitabhāvena taṃtaṃadhiṭṭhānayogyatāya ṭhapitā. <hi rend="bold">Samantato citā</hi>ti sabbabhāgena bhāvanūpacayaṃ gamitā. Tenāha <hi rend="bold">‘‘upacitā</hi>’ti. <hi rend="bold">Suṭṭhu samāraddhā</hi>ti iddhibhāvanāsikhāppattiyā sammadeva sambhāvitā. <hi rend="bold">Abhūtabyākaraṇaṃ byākarotī</hi>ti ‘‘mettā hi kho me cetovimutti bhāvitā’’tiādinā attani avijjamānaguṇābhibyāhāraṃ byāharati. Cetovimuttisaddaṃ apekkhitvā <hi rend="bold">‘‘nissaṭā’’</hi>ti vuttaṃ. <hi rend="bold">Puna byāpādo natthī</hi>ti idāni mama byāpādo nāma sabbaso natthīti ñatvā.</p>

<p rend="bodytext"><hi rend="bold">Balavavipassanā</hi>ti bhayatupaṭṭhāne ñāṇaṃ, ādīnavānupassane ñāṇaṃ muccitukamyatāñāṇaṃ, bhaṅgañāṇanti catunnaṃ ñāṇānaṃ adhivacanaṃ. Yesaṃ nimittānaṃ abhāvena arahattaphalasamāpattiyā animittatā, taṃ dassetuṃ <hi rend="bold">‘‘sā hī’’</hi>tiādi vuttaṃ. Tattha rāgassa nimittaṃ, rāgo eva vā nimittaṃ <hi rend="bold">rāganimittaṃ. Ādi</hi>-saddena dosanimittādīnaṃ saṅgaho daṭṭhabbo. Rūpavedanādisaṅkhāranimittaṃ <hi rend="bold">rūpanimittādi</hi>. Tesaṃyeva niccādivasena upaṭṭhānaṃ <hi rend="bold">niccanimittādi</hi>. Tayidaṃ nimittaṃ yasmā sabbena sabbaṃ arahattaphale natthi, tasmā vuttaṃ ‘‘sā hi…pe… animittā’’ti. Nimittaṃ anussarati anugacchati ārabbha pavattati sīlenāti <hi rend="bold">nimittānusārī</hi>. Tenāha <hi rend="bold">‘‘vuttappabhedaṃ nimittaṃ anusaraṇasabhāva’’</hi>nti.</p>

<p rend="bodytext"><hi rend="bold">Asmimāno</hi>ti ‘‘asmī’’ti pavatto attavisayo māno. <hi rend="bold">Ayaṃ nāma ahamasmī</hi>ti rūpalakkhaṇo <pb ed="V" n="3.0091" /> vedanādīsu vā aññataralakkhaṇo ayaṃ nāma attā ahaṃ asmīti. Asmimāno samugghātīyati etenāti <hi rend="bold">asmimānasamugghāto,</hi> arahattamaggo. <hi rend="bold">Puna asmimāno natthī</hi>ti tassa anuppattidhammatāpādanaṃ kittento samugghātattameva vibhāveti.</p>

<p rend="centre">Nissāraṇīyasuttavaṇṇanā niṭṭhitā.</p>

<p rend="title">4-5. Bhaddakasuttādivaṇṇanā</p>

<p rend="bodytext" n="14-15"><hi rend="paranum">14-15</hi><hi rend="dot">.</hi> Catutthe āramitabbaṭṭhena vā kammaṃ ārāmo etassāti <hi rend="bold">kammārāmo</hi>. Kamme rato na ganthadhure vipassanādhure vāti <hi rend="bold">kammarato. Punappunaṃ yutto</hi>ti tapparabhāvena anu anu yutto pasuto. <hi rend="bold">Ālāpasallāpo</hi>ti itthivaṇṇapurisavaṇṇādivasena punappunaṃ lapanaṃ. Pañcame natthi vattabbaṃ.</p>

<p rend="centre">Bhaddakasuttādivaṇṇanā niṭṭhitā.</p>

<p rend="title">6. Nakulapitusuttavaṇṇanā</p>

<p rend="bodytext" n="16"><hi rend="paranum">16</hi><hi rend="dot">.</hi> Chaṭṭhe <pb ed="M" n="3.0097" /> visabhāgavedanuppattiyā kakaceneva catuiriyāpathaṃ chindanto ābādhayatīti ābādho, so yassa atthīti <hi rend="bold">ābādhiko</hi>. Taṃsamuṭṭhānadukkhena <hi rend="bold">dukkhito. Adhimattagilāno</hi>ti dhātusaṅkhayena parikkhīṇasarīro.</p>

<p rend="bodytext">Sappaṭibhayakantārasadisā soḷasavatthukā aṭṭhavatthukā ca vicikicchā tiṇṇā imāyāti <hi rend="bold">tiṇṇavicikicchā</hi>. Vigatā samucchinnā pavattiādīsu ‘‘evaṃ nu kho na nu kho’’ti evaṃ pavattikā kathaṃkathā assāti <hi rend="bold">vigatakathaṃkathā</hi>. Sārajjakarānaṃ pāpadhammānaṃ pahīnattā rāgavikkhepesu sīlādiguṇesu ca tiṭṭhakattā vesārajjaṃ, visāradabhāvaṃ veyyattiyaṃ pattāti <hi rend="bold">vesārajjappattā</hi>. Attanā eva paccakkhato diṭṭhattā na paraṃ pacceti, nassa paro paccetabbo atthīti <hi rend="bold">aparappaccayā</hi>.</p>

<p rend="bodytext"><hi rend="bold">Gilānā vuṭṭhito</hi>ti gilānabhāvato vuṭṭhāya ṭhito. Bhāvappadhāno hi ayaṃ niddeso. <hi rend="bold">Gilāno hutvā vuṭṭhito</hi>ti idaṃ pana atthamattanidassanaṃ.</p>

<p rend="centre">Nakulapitusuttavaṇṇanā niṭṭhitā.</p>

<p rend="title">7. Soppasuttavaṇṇanā</p>

<p rend="bodytext" n="17"><hi rend="paranum">17</hi><hi rend="dot">.</hi> Sattame <pb ed="V" n="3.0092" /><hi rend="bold">paṭisallānā vuṭṭhito</hi>ti ettha <hi rend="bold">paṭisallāna</hi>nti tehi tehi saddhivihārikaantevāsikaupāsakādisattehi ceva rūpārammaṇādisaṅkhārehi ca paṭinivattitvā apasakkitvā nilīyanaṃ vivecanaṃ. Kāyacittehi tato vivitto ekībhāvo pavivekoti āha <hi rend="bold">‘‘ekībhāvāyā’’</hi>tiādi. <hi rend="bold">Ekībhāvato</hi>ti ca iminā kāyavivekato vuṭṭhānamāha. <hi rend="bold">Dhammanijjhānakkhantito</hi>tiādinā cittavivekato. <hi rend="bold">Vuṭṭhito</hi>ti tato duvidhavivekato bhavaṅguppattiyā sabrahmacārīhi samāgamena upeto.</p>

<p rend="centre">Soppasuttavaṇṇanā niṭṭhitā.</p>

<p rend="title">8. Macchabandhasuttavaṇṇanā</p>

<p rend="bodytext" n="18"><hi rend="paranum">18</hi><hi rend="dot">.</hi> Aṭṭhame <pb ed="M" n="3.0098" /><hi rend="bold">macchaghātaka</hi>nti macchabandhaṃ kevaṭṭaṃ. <hi rend="bold">Orabbhikā</hi>dīsu <hi rend="bold">urabbhā</hi> vuccanti eḷakā, urabbhe hantīti <hi rend="bold">orabbhiko. Sūkarikā</hi>dīsupi eseva nayo.</p>

<p rend="centre">Macchabandhasuttavaṇṇanā niṭṭhitā.</p>

<p rend="title">9. Paṭhamamaraṇassatisuttavaṇṇanā</p>

<p rend="bodytext" n="19"><hi rend="paranum">19</hi><hi rend="dot">.</hi> Navame <hi rend="bold">evaṃnāmake gāme</hi>ti nātikānāmakaṃ gāmaṃ nissāya. Dvinnaṃ cūḷapitimahāpitiputtānaṃ dve gāmā, tesu ekasmiṃ gāme. Ñātīnañhi nivāsaṭṭhānabhūto gāmo ñātiko, ñātikoyeva <hi rend="bold">nātiko</hi> ña-kārassa na-kārādeso ‘‘animittā na nāyare’’tiādīsu (visuddhi. 1.174; saṃ. ni. aṭṭha. 1.1.20; jā. aṭṭha. 2.2.34) viya. So kira gāmo yesaṃ tadā tesaṃ pubbapurisena attano ñātīnaṃ sādhāraṇabhāvena nivasito, tena ñātikoti paññāyittha. Atha pacchā dvīhi dāyādehi dvidhā vibhajitvā paribhutto. Giñjakā vuccati iṭṭhakā, giñjakāhiyeva kato āvasathoti <hi rend="bold">giñjakāvasatho</hi>. So hi āvāso yathā sudhāparikammena payojanaṃ natthi, evaṃ iṭṭhakāhi eva cinitvā chādetvā kato. Tasmiṃ kira padese mattikā sakkharamarumpavālukādīhi asammissā kathinā saṇhasukhumā, tāya katāni kulālabhājanānipi silāmayāni viya daḷhāni. Tasmā te upāsakā tāya mattikāya dīghaputhū <pb ed="V" n="3.0093" /> iṭṭhakā kāretvā ṭhapetvā ṭhapetvā dvāravātapānakavāṭatulāyo sabbaṃ dabbasambhārena vinā tāhi iṭṭhakāhiyeva pāsādaṃ kāresuṃ. Tena vuttaṃ <hi rend="bold">‘‘iṭṭhakāmaye pāsāde’’</hi>ti.</p>

<p rend="bodytext"><hi rend="bold">Rattindiva</hi>nti ekarattidivaṃ. <hi rend="bold">Bhagavato sāsana</hi>nti ariyamaggappaṭivedhāvahaṃ satthu ovādaṃ. <hi rend="bold">Bahu vata me kataṃ assā</hi>ti bahu vata mayā attahitaṃ pabbajitakiccaṃ kataṃ bhaveyya.</p>

<p rend="bodytext"><hi rend="bold">Tadantara</hi>nti tattakaṃ velaṃ. <hi rend="bold">Ekapiṇḍapāta</hi>nti ekaṃ divasaṃ yāpanappahonakaṃ piṇḍapātaṃ. <hi rend="bold">Yāva anto paviṭṭhavāto bahi nikkhamati, bahi nikkhantavāto</hi><pb ed="M" n="3.0099" /><hi rend="bold">vā anto pavisatī</hi>ti ekasseva pavesanikkhamo viya vuttaṃ, taṃ nāsikāvātabhāvasāmaññenāti daṭṭhabbaṃ.</p>

<p rend="centre">Paṭhamamaraṇassatisuttavaṇṇanā niṭṭhitā.</p>

<p rend="title">10. Dutiyamaraṇassatisuttavaṇṇanā</p>

<p rend="bodytext" n="20"><hi rend="paranum">20</hi><hi rend="dot">.</hi> Dasame <hi rend="bold">nikkhante</hi>ti vītivatte. <hi rend="bold">Patigatāyā</hi>ti paccāgatāya, sampattāyāti attho. Tenāha <hi rend="bold">‘‘paṭipannāyā’’</hi>ti. <hi rend="bold">So mamassa antarāyo</hi>ti yathāvuttā na kevalaṃ kālakiriyāva, mama atidullabhaṃ khaṇaṃ labhitvā tassa satthusāsanamanasikārassa ceva jīvitassa ca saggamokkhānañca antarāyo assa, bhaveyyāti attho. Tenāha <hi rend="bold">‘‘tividho antarāyo’’</hi>tiādi. <hi rend="bold">Vipajjeyyā</hi>ti vipattiṃ gaccheyya. Satthakena viya aṅgapaccaṅgānaṃ kantanakārakā kāye sandhibandhanacchedakavātā <hi rend="bold">satthakavātā. Kattukamyatāchando</hi>ti niyyānāvaho kattukamyatākusalacchando. <hi rend="bold">Payogavīriya</hi>nti bhāvanānuyogavīriyaṃ. Na paṭivāti na paṭinivattatīti <hi rend="bold">appaṭivānī,</hi> antarā vosānānāpajjanavīriyaṃ. Tenāha <hi rend="bold">‘‘anukkaṇṭhanā appaṭisaṅgharaṇā’’</hi>ti.</p>

<p rend="centre">Dutiyamaraṇassatisuttavaṇṇanā niṭṭhitā.</p>

<p rend="centre">Sāraṇīyavaggavaṇṇanā niṭṭhitā.</p>

<p rend="chapter">3. Anuttariyavaggo</p>

<p rend="title">1-2. Sāmakasuttādivaṇṇanā</p>

<p rend="bodytext" n="21-22"><hi rend="paranum">21-22</hi><hi rend="dot">.</hi> Tatiyassa <pb ed="V" n="3.0094" /> paṭhame <hi rend="bold">kevalakappa</hi>nti ettha <hi rend="bold">kevala</hi>-saddo anavasesattho, <hi rend="bold">kappa</hi>-saddo samantabhāvattho. Tasmā kevalakappaṃ pokkharaṇiyanti evamattho daṭṭhabbo. Anavasesaṃ pharituṃ samatthassapi obhāsassa kenaci kāraṇena ekadesapharaṇampi siyā, ayaṃ pana sabbasova pharatīti dassetuṃ samantattho kappa-saddo gahito. <hi rend="bold">Attano obhāsena pharitvā</hi>ti vatthālaṅkārasarīrasamuṭṭhitena obhāsena pharitvā, candimā <pb ed="M" n="3.0100" /> viya ekobhāsaṃ ekapajjotaṃ karitvāti attho. <hi rend="bold">Samanuñño</hi>ti sammadeva katamanuñño. Tenāha <hi rend="bold">‘‘samānacitto’’</hi>ti, samānajjhāsayoti attho. Dukkhaṃ vaco etasminti dubbaco, tassa kammaṃ dovacassaṃ, tassa puggalassa anādariyavasena pavattā cetanā, tassa bhāvo atthitā <hi rend="bold">dovacassatā</hi>. Atha vā dovacassameva <hi rend="bold">dovacassatā</hi>. Sā atthato saṅkhārakkhandho hoti. Cetanāpadhāno hi saṅkhārakkhandho. Catunnaṃ vā khandhānaṃ apadakkhiṇaggāhitākārena pavattānaṃ etaṃ adhivacananti vadanti. Pāpā assaddhādayo puggalā etassa mittāti pāpamitto, tassa bhāvo <hi rend="bold">pāpamittatā</hi>. Sāpi atthato dovacassatā viya daṭṭhabbā. Yāya hi cetanāya puggalo pāpamitto pāpasampavaṅko nāma hoti, sā cetanā pāpamittatā. Cattāropi vā arūpino khandhā tadākārappavattā pāpamittatā. Dutiyaṃ uttānameva.</p>

<p rend="centre">Sāmakasuttādivaṇṇanā niṭṭhitā.</p>

<p rend="title">3. Bhayasuttavaṇṇanā</p>

<p rend="bodytext" n="23"><hi rend="paranum">23</hi><hi rend="dot">.</hi> Tatiye sambhavati jātimaraṇaṃ etenāti <hi rend="bold">sambhavo,</hi> upādānanti āha <hi rend="bold">‘‘jātiyā ca maraṇassa ca sambhave paccayabhūte’’</hi>ti. <hi rend="bold">Anupādā</hi>ti anupādāya. Tenāha <hi rend="bold">‘‘anupādiyitvā’’</hi>ti. Jātimaraṇāni sammā khīyanti etthāti <hi rend="bold">jātimaraṇasaṅkhayo,</hi> nibbānanti āha <hi rend="bold">‘‘jātimaraṇānaṃ saṅkhayasaṅkhāte nibbāne’’</hi>ti. <hi rend="bold">Sabbadukkhaṃ upaccagu</hi>nti sakalampi vaṭṭadukkhaṃ atikkantā carimacittanirodhena vaṭṭadukkhalesassapi asambhavato.</p>

<p rend="centre">Bhayasuttavaṇṇanā niṭṭhitā.</p>

<p rend="title">4. Himavantasuttavaṇṇanā</p>

<p rend="bodytext" n="24"><hi rend="paranum">24</hi><hi rend="dot">.</hi> Catutthe <pb ed="V" n="3.0095" /><hi rend="bold">samāpattikusalo hotī</hi>ti samāpajjanakusalo hoti. Tenāha <hi rend="bold">‘‘samāpajjituṃ kusalo’’</hi>ti. Tattha antogatahetuattho ṭhiti-saddo, tasmā ṭhapanakusaloti atthoti āha <hi rend="bold">‘‘samādhiṃ ṭhapetuṃ sakkotīti attho’’</hi>ti. Tattha <hi rend="bold">ṭhapetuṃ sakkotī</hi>ti sattaṭṭhaaccharāmattaṃ <pb ed="M" n="3.0101" /> khaṇaṃ jhānaṃ ṭhapetuṃ sakkoti adhiṭṭhānavasibhāvassa nipphāditattā. <hi rend="bold">Yathāparicchedenā</hi>ti yathāparicchinnakālena. <hi rend="bold">Vuṭṭhātuṃ sakkoti</hi> vuṭṭhānavasibhāvassa nipphāditattā. Kallaṃ sañjātaṃ assāti kallitaṃ, tasmiṃ kallite kallitabhāve kusalo <hi rend="bold">kallitakusalo. Hāsetuṃ</hi> tosetuṃ sampahaṃsetuṃ. <hi rend="bold">Kallaṃ kātu</hi>nti samādhānassa paṭipakkhadhammānaṃ dūrīkaraṇena sahakārīkāraṇānañca samappadhānena samāpajjane cittaṃ samatthaṃ kātuṃ. <hi rend="bold">Samādhissa gocarakusalo</hi>ti samādhismiṃ nipphādetabbe tassa gocare kammaṭṭhānasaññite pavattiṭṭhāne bhikkhācāragocare satisampajaññayogato kusalo cheko. Tenāha <hi rend="bold">‘‘samādhissa asappāye anupakārake dhamme vajjetvā’’</hi>tiādi. <hi rend="bold">Paṭhamajjhānādisamādhiṃ abhinīharitu</hi>nti paṭhamajjhānādisamādhiṃ visesabhāgiyatāya abhinīharituṃ upanetuṃ.</p>

<p rend="centre">Himavantasuttavaṇṇanā niṭṭhitā.</p>

<p rend="title">5. Anussatiṭṭhānasuttavaṇṇanā</p>

<p rend="bodytext" n="25"><hi rend="paranum">25</hi><hi rend="dot">.</hi> Pañcame <hi rend="bold">anussatikāraṇānī</hi>ti anussatiyo eva diṭṭhadhammikasamparāyikādihitasukhānaṃ hetubhāvato kāraṇāni. <hi rend="bold">Nikkhanta</hi>nti nissaṭaṃ. <hi rend="bold">Mutta</hi>nti vissaṭṭhaṃ. <hi rend="bold">Vuṭṭhita</hi>nti apetaṃ. Sabbametaṃ vikkhambhanameva sandhāya vadati. <hi rend="bold">Gedhamhā</hi>ti pañcakāmaguṇato. <hi rend="bold">Idampī</hi>ti buddhānussativasena laddhaṃ upacārajjhānamāha. <hi rend="bold">Ārammaṇaṃ karitvā</hi>ti paccayaṃ karitvā, pādakaṃ katvāti attho.</p>

<p rend="centre">Anussatiṭṭhānasuttavaṇṇanā niṭṭhitā.</p>

<p rend="title">6. Mahākaccānasuttavaṇṇanā</p>

<p rend="bodytext" n="26"><hi rend="paranum">26</hi><hi rend="dot">.</hi> Chaṭṭhe <hi rend="bold">sambādhe</hi>ti vā taṇhāsaṃkilesādīnaṃ sampīḷe saṅkare gharāvāse. <hi rend="bold">Okāsā vuccantī</hi>ti maggaphalasukhādhigamāya okāsabhāvato okāsāti vuccanti. <hi rend="bold">Okāsādhigamo</hi>ti lokuttaradhammassa <pb ed="V" n="3.0096" /> adhigamāya adhigantabbaokāso. <hi rend="bold">Visujjhanatthāyā</hi>ti rāgādīhi malehi abhijjhāvisamalobhādīhi <pb ed="M" n="3.0102" /> ca upakkiliṭṭhacittānaṃ visuddhatthāya. Sā panāyaṃ cittassa visuddhi sijjhamānā yasmā sokādīnaṃ anupādāya saṃvattati, tasmā vuttaṃ <hi rend="bold">‘‘sokaparidevānaṃ samatikkamāyā’’</hi>tiādi. Tattha socanaṃ ñātibyasanādinimittaṃ cetaso santāpo antotāpo antonijjhānaṃ <hi rend="bold">soko,</hi> ñātibyasanādinimittameva socikatā. ‘‘Kahaṃ ekaputtakā’’tiādinā (ma. ni. 2.353-354; saṃ. ni. 2.63) paridevanavasena lapanaṃ <hi rend="bold">paridevo. Samatikkamanatthāyā</hi>ti pahānāya. Āyatiṃ anuppajjanañhi idha samatikkamo. <hi rend="bold">Dukkhadomanassānaṃ atthaṅgamāyā</hi>ti kāyikadukkhassa ca cetasikadomanassassa cāti imesaṃ dvinnaṃ atthaṅgamāya, nirodhāyāti attho. Ñāyati nicchayena kamati nibbānaṃ, taṃ vā ñāyati paṭivijjhati etenāti <hi rend="bold">ñāyo,</hi> ariyamaggo. Idha pana saha pubbabhāgena ariyamaggo gahitoti āha <hi rend="bold">‘‘sahavipassanakassa maggassa adhigamanatthāyā’’</hi>ti. <hi rend="bold">Apaccayaparinibbānassā</hi>ti anupādisesanibbānaṃ sandhāya vadati. Paccayavasena anuppannaṃ asaṅkhataṃ amatadhātumeva. Sesamettha uttānameva.</p>

<p rend="centre">Mahākaccānasuttavaṇṇanā niṭṭhitā.</p>

<p rend="title">7. Paṭhamasamayasuttavaṇṇanā</p>

<p rend="bodytext" n="27"><hi rend="paranum">27</hi><hi rend="dot">.</hi> Sattame <hi rend="bold">vaḍḍhetī</hi>ti manaso vivaṭṭanissitaṃ vaḍḍhiṃ āvahati. <hi rend="bold">Manobhāvanīyo</hi>ti vā manasā bhāvito sambhāvito. Yañca āvajjato manasi karoto cittaṃ vinīvaraṇaṃ hoti. Imasmiṃ pakkhe kammasādhano sambhāvanattho bhāvanīya-saddo. <hi rend="bold">‘‘Thinamiddhavinodanakammaṭṭhāna’’</hi>nti vatvā tadeva vibhāvento <hi rend="bold">‘‘ālokasaññaṃ vā’’</hi>tiādimāha. <hi rend="bold">Vīriyārambhavatthuādīnaṃ vā</hi>ti ettha <hi rend="bold">ādi</hi>-saddena idha avuttānaṃ atibhojane nimittaggāhādīnaṃ saṅgaho daṭṭhabbo. Vuttañhetaṃ ‘‘cha dhammā thinamiddhassa pahānāya saṃvattanti atibhojane nimittaggāho, iriyāpathasamparivattanatā, ālokasaññāmanasikāro, abbhokāsavāso, kalyāṇamittatā, sappāyakathā’’ti (itivu. aṭṭha. 111). Antarāyasaddapariyāyo idha <hi rend="bold">antarā</hi>-saddoti āha <hi rend="bold">‘‘anantarāyenā’’</hi>ti.</p>

<p rend="centre">Paṭhamasamayasuttavaṇṇanā niṭṭhitā.</p>

<p rend="title">8. Dutiyasamayasuttavaṇṇanā</p>

<p rend="bodytext" n="28"><hi rend="paranum">28</hi><hi rend="dot">.</hi> Aṭṭhame <pb ed="V" n="3.0097" /><pb ed="M" n="3.0103" /> maṇḍalasaṇṭhānamāḷasaṅkhepena katā bhojanasālā <hi rend="bold">maṇḍalamāḷā</hi>ti adhippetāti āha <hi rend="bold">‘‘bhojanasālāyā’’</hi>ti. Sesamettha suviññeyyameva.</p>

<p rend="centre">Dutiyasamayasuttavaṇṇanā niṭṭhitā.</p>

<p rend="title">9. Udāyīsuttavaṇṇanā</p>

<p rend="bodytext" n="29"><hi rend="paranum">29</hi><hi rend="dot">.</hi> Navame diṭṭhadhammo vuccati paccakkho attabhāvoti āha <hi rend="bold">‘‘imasmiṃyeva attabhāve’’</hi>ti. <hi rend="bold">Sukhavihāratthāyā</hi>ti nikkilesatāya nirāmisena sukhena vihāratthāya. <hi rend="bold">Ālokasaññaṃ manasi karotī</hi>ti sūriyacandapajjotamaṇiukkāvijjuādīnaṃ āloko divā rattiñca upaladdho, yathāladdhavaseneva ālokaṃ manasi karoti, citte ṭhapeti. Tathā ca naṃ manasi karoti, yathāssa subhāvitālokakasiṇassa viya kasiṇāloko yathicchakaṃ yāvadicchakañca so āloko rattiyaṃ upatiṭṭhati. Yena tattha divāsaññaṃ ṭhapeti, divāriva vigatathinamiddho hoti. Tenāha <hi rend="bold">‘‘yathā divā tathā ratti’’</hi>nti. <hi rend="bold">Divāti saññaṃ ṭhapetī</hi>ti vuttanayena manasi katvā divāriva saññaṃ uppādeti. <hi rend="bold">Yathānena divā…pe… tatheva taṃ manasi karotī</hi>ti yathānena divā upaladdho sūriyāloko, evaṃ rattimpi divā diṭṭhākāreneva taṃ ālokaṃ manasi karoti. <hi rend="bold">Yathā canena rattiṃ…pe… manasi karotī</hi>ti yathā rattiyaṃ candāloko upaladdho, evaṃ divāpi rattiṃ diṭṭhākāreneva taṃ ālokaṃ manasi karoti, citte ṭhapeti. <hi rend="bold">Vivaṭenā</hi>ti thinamiddhena apihitattā vivaṭena. <hi rend="bold">Anonaddhenā</hi>ti asañchāditena. <hi rend="bold">Sahobhāsaka</hi>nti saññāṇobhāsaṃ. Dibbacakkhuñāṇaṃ rūpagatassa dibbassa itarassa ca dassanaṭṭhena idha ñāṇadassananti adhippetanti āha <hi rend="bold">‘‘dibbacakkhusaṅkhātassā’’</hi>tiādi.</p>

<p rend="bodytext"><hi rend="bold">Uddhaṃ jīvitapariyādānā</hi>ti jīvitakkhayato upari maraṇato paraṃ. <hi rend="bold">Samuggatenā</hi>ti uṭṭhitena. <hi rend="bold">Dhumātattā</hi>ti uddhaṃ uddhaṃ dhumātattā sūnattā <pb ed="M" n="3.0104" />. Setarattehi viparibhinnaṃ vimissitaṃ nīlaṃ, purimavaṇṇavipariṇāmabhūtaṃ vā nīlaṃ vinīlaṃ, vinīlameva <hi rend="bold">vinīlaka</hi>nti ka-kārena padavaḍḍhanamāha anatthantarato yathā ‘‘pītakaṃ lohitaka’’nti. <hi rend="bold">Paṭikūlattā</hi>ti jigucchanīyattā. Kucchitaṃ vinīlaṃ <hi rend="bold">vinīlaka</hi>nti kucchanattho vā ayaṃ ka-kāroti dassetuṃ vuttaṃ yathā ‘‘pāpako kittisaddo abbhuggacchatī’’ti (dī. ni. 3.316; a. ni. 5.213). <hi rend="bold">Paribhinnaṭṭhānehi</hi> kākadhaṅkādīhi <pb ed="V" n="3.0098" />. <hi rend="bold">Vissandamānaṃ pubba</hi>nti vissavantapubbaṃ, tahaṃ tahaṃ paggharantapubbanti attho. <hi rend="bold">Tathābhāva</hi>nti vissandamānapubbataṃ.</p>

<p rend="bodytext"><hi rend="bold">So bhikkhū</hi>ti yo ‘‘passeyya sarīraṃ sīvathikāya chaḍḍita’’nti vutto, so bhikkhu. <hi rend="bold">Upasaṃharati</hi> sadisataṃ. <hi rend="bold">Ayampi kho</hi>tiādi upasaṃharaṇākāradassanaṃ. <hi rend="bold">Āyū</hi>ti rūpajīvitindriyaṃ. Arūpajīvitindriyaṃ panettha viññāṇagatikameva. <hi rend="bold">Usmā</hi>ti kammajatejo. <hi rend="bold">Evaṃpūtikasabhāvo</hi>ti evaṃ ativiya pūtisabhāvo āyuādivigame viyāti adhippāyo. Ediso bhavissatīti evaṃbhāvīti āha <hi rend="bold">‘‘evamevaṃ uddhumātādibhedo bhavissatī’’</hi>ti.</p>

<p rend="bodytext"><hi rend="bold">Luñcitvā luñcitvā</hi>ti uppāṭetvā uppāṭetvā. <hi rend="bold">Sesāvasesamaṃsalohitayutta</hi>nti sabbaso akkhāditattā tahaṃ tahaṃ sesena appāvasesena maṃsalohitena yuttaṃ. <hi rend="bold">Aññena hatthaṭṭhika</hi>nti avisesena hatthaṭṭhikānaṃ vippakiṇṇatā jotitāti anavasesato tesaṃ vippakiṇṇataṃ dassento <hi rend="bold">‘‘catusaṭṭhibhedampī’’</hi>tiādimāha. <hi rend="bold">Terovassikānī</hi>ti tirovassagatāni. Tāni pana saṃvaccharaṃ vītivattāni hontīti āha <hi rend="bold">‘‘atikkantasaṃvaccharānī’’</hi>ti. Purāṇatāya ghanabhāvavigamena vicuṇṇatā idha pūtibhāvo. So yathā hoti, taṃ dassento <hi rend="bold">‘‘abbhokāse’’</hi>tiādimāha. <hi rend="bold">Anekadhātūna</hi>nti cakkhudhātuādīnaṃ, kāmadhātuādīnaṃ vā. <hi rend="bold">Satiyā ca ñāṇassa ca atthāyā</hi>ti ‘‘abhikkante paṭikkante sampajānakārī hotī’’tiādinā (dī. ni. 1.214; 2.376; ma. ni. 1.109) vuttāya sattaṭṭhānikāya satiyā ceva taṃsampayuttañāṇassa ca atthāya.</p>

<p rend="centre">Udāyīsuttavaṇṇanā niṭṭhitā.</p>

<p rend="title">10. Anuttariyasuttavaṇṇanā</p>

<p rend="bodytext" n="30"><hi rend="paranum">30</hi><hi rend="dot">.</hi> Dasame <pb ed="M" n="3.0105" /><hi rend="bold">nihīna</hi>nti lāmakaṃ, kiliṭṭhaṃ vā. <hi rend="bold">Gāmavāsikāna</hi>nti bālānaṃ. Puthujjanānaṃ idanti <hi rend="bold">pothujjanikaṃ</hi>. Tenāha <hi rend="bold">‘‘puthujjanānaṃ santaka’’</hi>nti, puthujjanehi sevitabbattā tesaṃ santakanti vuttaṃ hoti. <hi rend="bold">Anariya</hi>nti na niddosaṃ. Niddosaṭṭho hi ariyaṭṭho. Tenāha <hi rend="bold">‘‘na uttamaṃ na parisuddha’’</hi>nti. Ariyehi vā na sevitabbanti <hi rend="bold">anariyaṃ. Anatthasaṃhita</hi>nti diṭṭhadhammikasamparāyikādivividhavipulānatthasahitaṃ. Tādisañca atthasannissitaṃ na hotīti āha <hi rend="bold">‘‘na atthasannissita’’</hi>nti. <hi rend="bold">Na vaṭṭe nibbindanatthāyā</hi>ti catusaccakammaṭṭhānābhāvato. Asati pana vaṭṭe nibbidāya virāgādīnaṃ asambhavoyevāti āha <hi rend="bold">‘‘na virāgāyā’’</hi>tiādi.</p>

<p rend="bodytext">Anuttamaṃ <pb ed="V" n="3.0099" /><hi rend="bold">anuttariya</hi>nti āha <hi rend="bold">‘‘etaṃ anuttara’’</hi>nti. <hi rend="bold">Hatthismi</hi>nti nimittatthe bhummanti āha <hi rend="bold">‘‘hatthinimittaṃ sikkhitabba’’</hi>nti. Hatthivisayattā hatthisannissitattā ca hatthisippaṃ ‘‘hatthī’’ti gahetvā ‘‘hatthismimpi sikkhatī’’ti vuttaṃ. Tasmā hatthisippe sikkhatīti evamettha attho daṭṭhabbo. Sesapadesupi eseva nayo.</p>

<p rend="bodytext">Liṅgabyattayena vibhattibyattayena <hi rend="bold">pāricariye</hi>ti vuttanti āha <hi rend="bold">‘‘pāricariyāya paccupaṭṭhitā’’</hi>ti. Sesamettha suviññeyyameva.</p>

<p rend="centre">Anuttariyasuttavaṇṇanā niṭṭhitā.</p>

<p rend="centre">Anuttariyavaggavaṇṇanā niṭṭhitā.</p>

<p rend="chapter">4. Devatāvaggo</p>

<p rend="title">1-4. Sekhasuttādivaṇṇanā</p>

<p rend="bodytext" n="31-34"><hi rend="paranum">31-34</hi><hi rend="dot">.</hi> Catutthassa paṭhame sekhānaṃ paṭiladdhaguṇassa parihāni nāma natthīti āha <hi rend="bold">‘‘uparūpariguṇaparihānāyā’’</hi>ti, uparūpariladdhabbānaṃ maggaphalānaṃ parihānāya anuppādāyāti attho. Tatiyādīni uttānatthāneva.</p>

<p rend="centre">Sekhasuttādivaṇṇanā niṭṭhitā.</p>

<p rend="title">5. Vijjābhāgiyasuttavaṇṇanā</p>

<p rend="bodytext" n="35"><hi rend="paranum">35</hi><hi rend="dot">.</hi> Pañcame <pb ed="M" n="3.0106" /> sampayogavasena vijjaṃ bhajanti, sahajātaaññamaññanissayasampayuttaatthiavigatādipaccayavasena tāya saha ekībhāvaṃ gacchantīti <hi rend="bold">vijjābhāgiyā</hi>. Atha vā vijjābhāge vijjākoṭṭhāse vattanti vijjāsabhāgatāya tadekadese vijjākoṭṭhāse pavattantīti <hi rend="bold">vijjābhāgiyā</hi>. Tattha vipassanāñāṇaṃ, manomayiddhi, cha abhiññāti aṭṭha vijjā. Purimena atthena tāhi sampayuttadhammā vijjābhāgiyā. Pacchimena atthena tāsu yā kāci ekāva vijjā <pb ed="V" n="3.0100" /> vijjā, sesā vijjābhāgiyā. Evaṃ vijjāpi vijjāya sampayuttadhammāpi ‘‘vijjābhāgiyā’’tveva veditabbā. Idha pana vipassanāñāṇasampayuttā saññāva vijjābhāgiyāti āgatā, saññāsīsena sesasampayuttadhammāpi vuttā evāti daṭṭhabbaṃ. <hi rend="bold">Aniccānupassanāñāṇe</hi>ti aniccānupassanāñāṇe nissayapaccayabhūte uppannasaññā, tena sahagatāti attho. Sesesupi eseva nayo.</p>

<p rend="centre">Vijjābhāgiyasuttavaṇṇanā niṭṭhitā.</p>

<p rend="title">6. Vivādamūlasuttavaṇṇanā</p>

<p rend="bodytext" n="36"><hi rend="paranum">36</hi><hi rend="dot">.</hi> Chaṭṭhe <hi rend="bold">kodhano</hi>ti kujjhanasīlo. Yasmā so appahīnakodhatāya adhigatakodho nāma hoti, tasmā <hi rend="bold">‘‘kodhena samannāgato’’</hi>ti āha. Upanāho etassa atthīti <hi rend="bold">upanāhī,</hi> upanayhanasīloti vā <hi rend="bold">upanāhī</hi>. Vivādo nāma uppajjamāno yebhuyyena paṭhamaṃ dvinnaṃ vasena uppajjatīti vuttaṃ <hi rend="bold">‘‘dvinnaṃ bhikkhūnaṃ vivādo’’</hi>ti. So pana yathā bahūnaṃ anatthāvaho hoti, taṃ nidassanamukhena nidassento <hi rend="bold">‘‘katha’’</hi>ntiādimāha. <hi rend="bold">Abbhantaraparisāyā</hi>ti parisabbhantare.</p>

<p rend="bodytext">Guṇamakkhanāya pavattopi attano kārakaṃ gūthena paharantiṃ gūtho viya paṭhamataraṃ makkhetīti makkho, so etassa atthīti <hi rend="bold">makkhī</hi>. Paḷāsatīti paḷāso, parassa guṇe ḍaṃsitvā viya apanetīti attho. So etassa atthīti <hi rend="bold">paḷāsī</hi>. Paḷāsī puggalo hi dutiyassa dhuraṃ na deti, samaṃ haritvā ativadati. Tenāha <hi rend="bold">‘‘yugaggāhalakkhaṇena paḷāsena samannāgato’’</hi>ti. Issatīti <hi rend="bold">issukī</hi>. Maccharāyatīti maccharaṃ, taṃ etassa atthīti <pb ed="M" n="3.0107" /><hi rend="bold">maccharī</hi>. Saṭhayati na sammā bhāsatīti <hi rend="bold">saṭho</hi> aññathā santaṃ attānaṃ aññathā pavedanato. Māyā etassa atthī <hi rend="bold">māyāvī</hi>. Micchā pāpikā viññugarahitā etassa diṭṭhīti <hi rend="bold">micchādiṭṭhi,</hi> kammapathapariyāpannāya ‘‘natthi dinna’’ntiādivatthukāya micchattapariyāpannāya aniyyānikāya diṭṭhiyā samannāgatoti attho. Tenāha <hi rend="bold">‘‘natthikavādī’’</hi>tiādi.</p>

<p rend="bodytext">Saṃ attano diṭṭhiṃ, sayaṃ vā attanā yathāgahitaṃ parāmasati, sabhāvaṃ atikkamitvā parato āmasatīti <hi rend="bold">sandiṭṭhīparāmāsī</hi>. Ādhānaṃ daḷhaṃ gaṇhātīti <hi rend="bold">ādhānaggāhī,</hi> daḷhaggāhī, ‘‘idameva sacca’’nti thiraggāhīti attho. Yuttaṃ kāraṇaṃ disvāva laddhiṃ paṭinissajjatīti paṭinissaggī, dukkhena kicchena kasirena bahumpi kāraṇaṃ dassetvā na sakkā paṭinissaggaṃ kātunti <pb ed="V" n="3.0101" /><hi rend="bold">duppaṭinissaggī</hi>. Yo attano uppannadiṭṭhiṃ ‘‘idameva sacca’’nti daḷhaṃ gaṇhitvā api buddhādīhi kāraṇaṃ dassetvā vuccamāno na paṭinissajjati. Tassetaṃ adhivacanaṃ. Tādiso hi puggalo yaṃ yadeva dhammaṃ vā adhammaṃ vā suṇāti, taṃ sabbaṃ ‘‘evaṃ amhākaṃ ācariyehi kathitaṃ, evaṃ amhehi suta’’nti kummova aṅgāni sake kapāle antoyeva samodahati. Yathā hi kacchapo attano hatthapādādike aṅge kenaci ghaṭite sabbāni aṅgāni attano kapāleyeva samodahati, na bahi nīharati, evamayampi ‘‘na sundaro tava gāho, chaḍḍehi na’’nti vutto taṃ na vissajjati, antoyeva attano hadaye eva ṭhapetvā vicarati, kumbhīlaggāhaṃ gaṇhāti. Yathā susumārā gahitaṃ na paṭinissajjanti, evaṃ gaṇhāti.</p>

<p rend="centre">Vivādamūlasuttavaṇṇanā niṭṭhitā.</p>

<p rend="title">7. Chaḷaṅgadānasuttavaṇṇanā</p>

<p rend="bodytext" n="37"><hi rend="paranum">37</hi><hi rend="dot">.</hi> Sattame dakkhanti vaḍḍhanti etāyāti <hi rend="bold">dakkhiṇā,</hi> pariccāgamayaṃ puññaṃ, tassūpakaraṇabhūto deyyadhammo ca. Idha pana deyyadhammo adhippeto. Tenevāha <hi rend="bold">‘‘dakkhiṇaṃ patiṭṭhāpetī’’</hi>ti. <hi rend="bold">Ito uṭṭhitenā</hi>ti ito khettato uppannena. Rāgo vinayati etenāti <hi rend="bold">rāgavinayo,</hi> rāgassa samucchedikā paṭipadā. Tenāha <hi rend="bold">‘‘rāgavinayapaṭipadaṃ paṭipannā’’</hi>ti.</p>

<p rend="bodytext"><hi rend="bold">‘‘Pubbeva dānā sumano’’</hi>tiādigāthāya pubbeva dānā muñcacetanāya pubbe dānūpakaraṇasambharaṇato paṭṭhāya sumano ‘‘sampattīnaṃ nidānaṃ anugāmikadānaṃ <pb ed="M" n="3.0108" /> dassāmī’’ti somanassito bhaveyya. <hi rend="bold">Dadaṃ cittaṃ pasādaye</hi>ti dadanto deyyadhammaṃ dakkhiṇeyyahatthe patiṭṭhāpento ‘‘asārato dhanato sārādānaṃ karomī’’ti attano cittaṃ pasādeyya. <hi rend="bold">Datvā attamano hotī</hi>ti dakkhiṇeyyānaṃ deyyadhammaṃ pariccajitvā ‘‘paṇḍitapaññattaṃ nāma mayā anuṭṭhitaṃ, aho sādhu suṭṭhū’’ti attamano pamudito pītisomanassajāto hoti. <hi rend="bold">Esā</hi>ti yā ayaṃ pubbacetanā muñcacetanā aparacetanāti imāsaṃ kammaphalānaṃ saddhānugatānaṃ somanassapariggahitānaṃ tividhānaṃ cetanānaṃ pāripūrī, esā.</p>

<p rend="bodytext"><hi rend="bold">Sīlasaññamenā</hi>ti kāyikavācasikasaṃvarena. <hi rend="bold">Hatthapāde</hi>ti dakkhiṇeyyānaṃ hatthapāde. <hi rend="bold">Mukhaṃ vikkhāletvā</hi>ti tesaṃyeva mukhaṃ vikkhāletvā, attanāva mukhodakaṃ datvāti adhippāyo.</p>

<p rend="centre">Chaḷaṅgadānasuttavaṇṇanā niṭṭhitā.</p>

<p rend="title">8-11. Attakārīsuttādivaṇṇanā</p>

<p rend="bodytext" n="38-41"><hi rend="paranum">38-41</hi><hi rend="dot">.</hi> Aṭṭhame <pb ed="V" n="3.0102" /> kusalakiriyāya ādiārambhabhāvena pavattavīriyaṃ ṭhitasabhāvatāya sabhāvadhāraṇaṭṭhena dhātūti vuttanti āha – <hi rend="bold">‘‘ārambhadhātūti ārabhanavasena pavattavīriya’’</hi>nti. Laddhāsevanaṃ vīriyaṃ balappattaṃ hutvā paṭipakkhe vidhamatīti āha <hi rend="bold">‘‘nikkamadhātūti kosajjato nikkhamanasabhāvaṃ vīriya’’</hi>nti. <hi rend="bold">Parakkamanasabhāvo</hi>ti adhimattatarānaṃ paṭipakkhadhammānaṃ vidhamanasamatthatāya paṭupaṭutarabhāvena paraṃ paraṃ ṭhānaṃ akkamanasabhāvo. Navamādīsu natthi vattabbaṃ.</p>

<p rend="centre">Attakārīsuttādivaṇṇanā niṭṭhitā.</p>

<p rend="title">12. Nāgitasuttavaṇṇanā</p>

<p rend="bodytext" n="42"><hi rend="paranum">42</hi><hi rend="dot">.</hi> Dvādasame <hi rend="bold">māhaṃ nāgita yasena samāgama</hi>nti mā ahaṃ yasena samāgamanaṃ patthemi. <hi rend="bold">Mā ca mayā yaso</hi>ti yaso ca mayā mā samāgacchatūti <pb ed="M" n="3.0109" /> attho. Iminā attano lābhasakkārena anatthikataṃ vibhāveti. <hi rend="bold">Pañcahi vimuttīhī</hi>ti tadaṅgavimuttiādīhi pañcahi vimuttīhi. Sesamettha uttānameva.</p>

<p rend="centre">Nāgitasuttavaṇṇanā niṭṭhitā.</p>

<p rend="centre">Devatāvaggavaṇṇanā niṭṭhitā.</p>

<p rend="chapter">5. Dhammikavaggo</p>

<p rend="title">1. Nāgasuttavaṇṇanā</p>

<p rend="bodytext" n="43"><hi rend="paranum">43</hi><hi rend="dot">.</hi> Pañcamassa paṭhame <hi rend="bold">parisiñcitu</hi>nti (ma. ni. aṭṭha. 1.272) yo cuṇṇamattikādīhi gattāni ubbaṭṭento mallakamuṭṭhādīhi vā ghaṃsanto nahāyati, so ‘‘nahāyatī’’ti vuccati. Yo tathā akatvā pakatiyāva nahāyati, so ‘‘parisiñcatī’’ti vuccati <pb ed="V" n="3.0103" />. Bhagavato ca sarīre tathā haritabbaṃ rajojallaṃ nāma nupalimpati acchachavibhāvato, utuggahaṇatthaṃ pana bhagavā kevalaṃ udake otarati. Tenāha <hi rend="bold">‘‘gattāni parisiñcitu’’</hi>nti.</p>

<p rend="bodytext"><hi rend="bold">Pubbakoṭṭhako</hi>ti pācīnakoṭṭhako. Sāvatthiyaṃ kira jetavanavihāro kadāci mahā, kadāci khuddako. Tathā hi so vipassissa bhagavato kāle yojaniko ahosi, sikhissa tigāvuto, vessabhussa aḍḍhayojaniko, kakusandhassa gāvutappamāṇo, koṇāgamanassa aḍḍhagāvutappamāṇo, kassapassa vīsatiusabhappamāṇo, amhākaṃ bhagavato kāle aṭṭhakarīsappamāṇo jāto. Tampi nagaraṃ tassa vihārassa kadāci pācīnato hoti, kadāci dakkhiṇato, kadāci pacchimato, kadāci uttarato. Jetavanagandhakuṭiyaṃ pana catunnaṃ mañcapādānaṃ patiṭṭhitaṭṭhānaṃ acalameva. Cattāri hi acalacetiyaṭṭhānāni nāma mahābodhipallaṅkaṭṭhānaṃ, isipatane dhammacakkappavattanaṭṭhānaṃ, saṅkassanagare devorohanakāle sopānassa patiṭṭhānaṭṭhānaṃ, mañcapādaṭṭhānanti. Ayaṃ pana pubbakoṭṭhako kassapadasabalassa vīsatiusabhavihārakāle pācīnadvārakoṭṭhako ahosi. So idāni ‘‘pubbakoṭṭhako’’tveva paññāyati.</p>

<p rend="bodytext">Kassapadasabalassa <pb ed="M" n="3.0110" /> kāle aciravatī nagaraṃ parikkhipitvā sandamānā pubbakoṭṭhakaṃ patvā udakena bhinditvā mahantaṃ udakarahadaṃ māpesi samatittikaṃ anupubbagambhīraṃ. Tattha ekaṃ rañño nhānatitthaṃ, ekaṃ nāgarānaṃ, ekaṃ bhikkhusaṅghassa, ekaṃ buddhānanti evaṃ pāṭiekkāni nhānatitthāni honti ramaṇīyānivippakiṇṇarajatapaṭṭasadisavālukāni. Iti bhagavatā āyasmatā ānandena saddhiṃ yena ayaṃ evarūpo pubbakoṭṭhako, tenupasaṅkami gattāni parisiñcituṃ. Athāyasmā ānando udakasāṭikaṃ upanāmesi. Bhagavā surattadupaṭṭaṃ apanetvā udakasāṭikaṃ nivāsesi. Thero dupaṭṭena saddhiṃ mahācīvaraṃ attano hatthagataṃ akāsi. Bhagavā udakaṃ otari, sahotaraṇenevassa udake macchakacchapā sabbe suvaṇṇavaṇṇā ahesuṃ, yantanāḷikāhi suvaṇṇarasadhārāni siñcanakālo viya suvaṇṇapaṭappasāraṇakālo viya ca ahosi. Atha bhagavato nahānavattaṃ dassetvā paccuttiṇṇassa thero surattadupaṭṭaṃ upanāmesi. Bhagavā taṃ nivāsetvā vijjullatāsadisaṃ kāyabandhanaṃ bandhitvā mahācīvaraṃ antantena saṃharitvā padumagabbhasadisaṃ katvā upanītaṃ dvīsu kaṇṇesu gahetvā aṭṭhāsi. Tena vuttaṃ <hi rend="bold">‘‘pubbakoṭṭhake gattāni parisiñcitvā ekacīvaro aṭṭhāsī’’</hi>ti.</p>

<p rend="bodytext">Evaṃ ṭhitassa pana bhagavato sarīraṃ vikasitapadumapupphasadisaṃ sabbapāliphullaṃ pāricchattakaṃ, tārāmarīcivikasitañca gaganatalaṃ siriyā avahasamānaṃ viya virocittha, byāmappabhāparikkhepavilāsinī <pb ed="V" n="3.0104" /> cassa dvattiṃsavaralakkhaṇamālā ganthitvā ṭhapitā dvattiṃsa candimā viya, dvattiṃsa sūriyā viya, paṭipāṭiyā ṭhapitadvattiṃsacakkavattidvattiṃsadevarājadvattiṃsamahābrahmāno viya ca ativiya virocittha. Yasmā ca bhagavato sarīraṃ sudhantacāmīkarasamānavaṇṇaṃ, suparisodhitapavāḷaruciratoraṇaṃ, suvisuddhanīlaratanāvalisadisakesatanuruhaṃ, tasmā tahaṃ tahaṃ viniggatasujātajātihiṅgulakarasūpasobhitaṃ upari satamegharatanāvalisucchāditaṃ jaṅgamamiva kanakagirisikharaṃ virocittha. Tasmiñca samaye dasabalassa sarīrato nikkhamitvā chabbaṇṇarasmiyo samantato asītihatthappamāṇe padese ādhāvantī vidhāvantī ratanāvaliratanadāmaratanacuṇṇavippakiṇṇaṃ viya pasāritaratanacittakañcanapaṭṭamiva āsiñcamānalākhārasadhārācittamiva ukkāsatanipātasamākulamiva nirantaravippakiṇṇakaṇikārakiṅkiṇikapupphamiva vāyuvegasamuddhatacinapiṭṭhacuṇṇarañjitamiva <pb ed="M" n="3.0111" /> indadhanuvijjullatāvitānasanthatamiva ca gaganatalaṃ, taṃ ṭhānaṃ pavanañca sammā pharanti. Vaṇṇabhūmi nāmesā. Evarūpesu ṭhānesu buddhānaṃ sarīravaṇṇaṃ vā guṇavaṇṇaṃ vā cuṇṇiyapadehi vā gāthāhi vā atthañca upamāyo ca kāraṇāni ca āharitvā paṭibalena dhammakathikena pūretvā kathetuṃ vaṭṭati. Evarūpesu hi ṭhānesu dhammakathikassa thāmo veditabbo. <hi rend="bold">Pubbasadisāni kurumāno</hi>ti nirudakāni kurumāno, sukkhāpayamānoti attho. Sodake gatte cīvaraṃ pārupantassa hi cīvare kaṇṇikāni uṭṭhahanti, parikkhārabhaṇḍaṃ dussati, buddhānaṃ pana sarīre rajojallaṃ na upalimpati, padumapatte ukkhittaudakabindu viya udakaṃ vinivaṭṭetvā gacchati. Evaṃ santepi sikkhāgāravatāya bhagavā ‘‘pabbajitavattaṃ nāmeta’’nti mahācīvaraṃ ubhosu kaṇṇesu gahetvā purato kāyaṃ paṭicchādetvā aṭṭhāsi.</p>

<p rend="bodytext">Tāḷitañca vāditañca tāḷitavāditaṃ, tūriyānaṃ tāḷitavāditaṃ tūriyatāḷitavāditaṃ. Mahantañca taṃ tūriyatāḷitavāditañcāti <hi rend="bold">mahātūriyatāḷitavāditaṃ</hi>. Tenāha <hi rend="bold">‘‘mahantenā’’</hi>tiādi. Atha vā bherimudiṅgapaṇavāditūriyānaṃ tāḷitaṃ vīṇāveḷugomukhiādīnaṃ vāditañca <hi rend="bold">tūriyatāḷitavādita</hi>nti vā evamettha attho daṭṭhabbo.</p>

<p rend="bodytext">Abhiññāpāraṃ gatoti <hi rend="bold">abhiññāpāragū</hi>. Evaṃ sesesupi. So hi bhagavā sabbadhamme abhijānanto gatoti <hi rend="bold">abhiññāpāragū</hi>. Tesu pañcupādānakkhandhe parijānanto gatoti <hi rend="bold">pariññāpāragū</hi>. Sabbakilese pajahanto gatoti <hi rend="bold">pahānapāragū</hi>. Cattāro magge bhāvento gatoti <hi rend="bold">bhāvanāpāragū</hi>. Nirodhaṃ sacchikaronto gatoti <hi rend="bold">sacchikiriyāpāragū</hi>. Sabbasamāpattiṃ samāpajjanto gatoti <hi rend="bold">samāpattipāragū. Subrahmadevaputtādayo</hi>ti ettha so kira devaputto accharāsaṅghaparivuto nandanakīḷitaṃ katvā pāricchattakamūle paññattāsane nisīdi. Taṃ pañcasatā parivāretvā nisinnā <pb ed="V" n="3.0105" />, pañcasatā rukkhaṃ abhiruhitvā madhurassarena gāyitvā pupphāni pātenti. Tāni gahetvā itarā ekatovaṇṭikamālāva ganthenti. Atha rukkhaṃ abhiruḷhā upacchedakavasena ekappahāreneva kālaṃ katvā avīcimhi nibbattā mahādukkhaṃ anubhavanti. Atha kāle gacchante devaputto ‘‘imāsaṃ neva saddo suyyati <pb ed="M" n="3.0112" />, na pupphāni pātenti, kahaṃ nu kho gatā’’ti āvajjento niraye nibbattabhāvaṃ disvā piyavatthukasokena ruppamāno cintesi – ‘‘etā tāva yathākammena gatā, mayhaṃ āyusaṅkhāro kittako’’ti. So ‘‘sattame divase mayāpi avasesāhi pañcasatāhi saddhiṃ kālaṃ katvā tattheva nibbattitabba’’nti disvā balavatarena sokena samappito. ‘‘Imaṃ mayhaṃ sokaṃ sadevake loke aññatra tathāgatā nibbāpetuṃ samattho natthī’’ti cintetvā satthu santikaṃ gantvā vanditvā ekamantaṃ ṭhito –</p>

<p rend="gatha1">‘‘Niccaṃ utrastamidaṃ cittaṃ, niccaṃ ubbiggamidaṃ mano;</p>

<p rend="gatha2">Anuppannesu kicchesu, atho uppatitesu ca;</p>

<p rend="gathalast">Sace atthi anutrastaṃ, taṃ me akkhāhi pucchito’’ti. (saṃ. ni. 1.98) –</p>

<p rend="unindented">Imaṃ gāthamabhāsi. Bhagavāpissa –</p>

<p rend="gatha1">‘‘Nāññatra bojjhā tapasā, nāññatrindriyasaṃvarā;</p>

<p rend="gathalast">Nāññatra sabbanissaggā, sotthiṃ passāmi pāṇina’’nti. (saṃ. ni. 1.98) –</p>

<p rend="unindented">Dhammaṃ desesi. So desanāpariyosāne vigatasoko pañcahi accharāsatehi saddhiṃ sotāpattiphale patiṭṭhāya bhagavantaṃ namassamāno aṭṭhāsi. Taṃ sandhāyetaṃ vuttaṃ <hi rend="bold">‘‘dukkhappattā subrahmadevaputtādayo’’</hi>ti. <hi rend="bold">Ādi</hi>-saddena candasūriyadevaputtādayo saṅgaṇhāti. <hi rend="bold">Catūhi kāraṇehī</hi>ti ārakattā, arīnaṃ arānañca hatattā, paccayādīnaṃ arahattā, pāpakaraṇe rahābhāvāti imehi catūhi kāraṇehi.</p>

<p rend="bodytext"><hi rend="bold">Dasavidhasaṃyojanānī</hi>ti orambhāgiyuddhambhāgiyabhedato dasavidhasaṃyojanāni. <hi rend="bold">Sabbe accarucī</hi>ti sabbasatte atikkamitvā pavattaruci. <hi rend="bold">Aṭṭhamaka</hi>nti sotāpattimaggaṭṭhaṃ sandhāya vadati. <hi rend="bold">Sotāpanno</hi>ti phalaṭṭho gahito.</p>

<p rend="bodytext"><hi rend="bold">Soracca</hi>nti <pb ed="V" n="3.0106" /> ‘‘tattha katamaṃ soraccaṃ? Yo kāyiko avītikkamo, vācasiko avītikkamo, kāyikavācasiko avītikkamo, idaṃ vuccati soraccaṃ, sabbāpi sīlasaṃvaro soracca’’nti (dha. sa. 1349) vacanato sucisīlaṃ ‘‘soracca’’nti vuttaṃ. <hi rend="bold">Karūṇā</hi>ti karuṇābrahmavihāramāha. <hi rend="bold">Karuṇāpubbabhāgo</hi>ti tassa pubbabhāgaṃ upacārajjhānaṃ vadati.</p>

<p rend="bodytext"><hi rend="bold">Duvidhena</hi><pb ed="M" n="3.0113" /><hi rend="bold">jhānenā</hi>ti ārammaṇūpanijjhānalakkhaṇūpanijjhānabhedato duvidhena jhānamanena. <hi rend="bold">Pañcavidhamicchājīvavasenā</hi>ti kuhanālapanānemittikatānippesikatālābhenalābhaṃnijigīsanatāsaṅkhāta- pañcavidhamicchājīvavasena. <hi rend="bold">Na lippatī</hi>ti na allīyati anusayato ārammaṇakaraṇato vā taṇhādiṭṭhiabhinivesābhāvato. Sesamettha uttānameva.</p>

<p rend="centre">Nāgasuttavaṇṇanā niṭṭhitā.</p>

<p rend="title">2. Migasālāsuttavaṇṇanā</p>

<p rend="bodytext" n="44"><hi rend="paranum">44</hi><hi rend="dot">.</hi> Dutiye <hi rend="bold">samasamagatiyā</hi>ti ka-kārassa ya-kāravasena niddesoti āha <hi rend="bold">‘‘samabhāveneva samagatikā’’</hi>ti. <hi rend="bold">Bhavissantī</hi>ti atītatthe anāgatavacanaṃ katanti āha <hi rend="bold">‘‘bhavissantīti jātā’’</hi>ti. Purāṇassa hi isidattassa ca samagatikaṃ sandhāya sā evamāha.</p>

<p rend="bodytext"><hi rend="bold">Ammakā</hi>ti mātugāmo. Upacāravacanañhetaṃ. Itthīsu yadidaṃ ammakā mātugāmo jananī janikāti. Tenāha <hi rend="bold">‘‘itthī hutvā itthisaññāya eva samannāgatā’’</hi>ti.</p>

<p rend="bodytext"><hi rend="bold">Diṭṭhiyā paṭivijjhitabbaṃ appaṭividdhaṃ hotī</hi>ti atthato kāraṇato ca paññāya paṭivijjhitabbaṃ appaṭividdhaṃ hoti, nijjaṭaṃ niggumbaṃ katvā yāthāvato aviditaṃ hoti. Samaye samaye kilesehi vimuccanakaṃ pītipāmojjaṃ idha <hi rend="bold">sāmāyikaṃ</hi> ma-kāre akārassa dīghaṃ katvā. Tenāha – <hi rend="bold">‘‘sāmāyikampi vimuttiṃ na labhatīti kālānukālaṃ dhammassavanaṃ nissāya pītipāmojjaṃ na labhatī’’</hi>ti. <hi rend="bold">Pamiṇantī</hi>ti ettha ārambhattho pa-saddoti āha <hi rend="bold">‘‘tuletuṃ ārabhantī’’</hi>ti. <hi rend="bold">Paṇīto</hi>ti visiṭṭho.</p>

<p rend="bodytext"><hi rend="bold">Tadantara</hi>nti vacanavipallāsena upayogatthe sāmivacanaṃ katanti āha <hi rend="bold">‘‘taṃ antaraṃ taṃ kāraṇa’’</hi>nti <pb ed="V" n="3.0107" />. Lobhassa aparāparuppattiyā bahuvacanavasena <hi rend="bold">‘‘lobhadhammā’’</hi>ti vuttā. <hi rend="bold">Sīlena visesī ahosi</hi> methunadhammaviratiyā samannāgatattā.</p>

<p rend="centre">Migasālāsuttavaṇṇanā niṭṭhitā.</p>

<p rend="title">3-6. Iṇasuttādivaṇṇanā</p>

<p rend="bodytext" n="45-48"><hi rend="paranum">45-48</hi><hi rend="dot">.</hi> Tatiye <pb ed="M" n="3.0114" /> daliddo nāma duggato, tassa bhāvo <hi rend="bold">dāliddiyaṃ</hi>. Na etassa sakaṃ sāpateyyanti <hi rend="bold">assako,</hi> asāpateyyo. Tenāha <hi rend="bold">‘‘attano santakena rahito’’</hi>ti. ‘‘Buddho dhammo saṅgho’’ti vutte ‘‘sammāsambuddho bhagavā, svākkhāto dhammo, suppaṭipanno saṅgho’’ti kenaci akampiyabhāvena okappanaṃ ratanattayaguṇe ogāhetvā kappanaṃ <hi rend="bold">okappanasaddhā</hi> nāma. ‘‘Idaṃ akusalaṃ kammaṃ no sakaṃ, idaṃ pana kammaṃ saka’’nti evaṃ byatirekato anvayato ca kammassakatajānanapaññā <hi rend="bold">kammassakatapaññā</hi>. Tividhañhi duccaritaṃ attanā katampi sakakammaṃ nāma na hoti atthabhañjanato. Sucaritaṃ sakakammaṃ nāma atthajananato. <hi rend="bold">Iṇādānasmi</hi>nti paccattavacanatthe etaṃ bhummanti āha <hi rend="bold">‘‘iṇaggahaṇaṃ vadāmī’’</hi>ti.</p>

<p rend="bodytext"><hi rend="bold">Kaṭaggāho</hi>ti kataṃ sabbaso siddhameva katvā gahaṇaṃ. So pana vijayalābho hotīti āha <hi rend="bold">‘‘jayaggāho’’</hi>ti. Hirimano etassāti <hi rend="bold">hirimano</hi>ti āha <hi rend="bold">‘‘hirisampayuttacitto’’</hi>ti, pāpajigucchanalakkhaṇāya hiriyā sampayuttacittoti attho. Ottappati ubbijjati bhāyati sīlenāti <hi rend="bold">ottappī,</hi> ottappena samannāgato. <hi rend="bold">Nirāmisaṃ sukha</hi>nti tatiyajjhānasukhaṃ dūrasamussāritakāmāmisattā. <hi rend="bold">Upekkha</hi>nti catutthajjhānupekkhaṃ, na yaṃ kiñci upekkhāvedananti āha <hi rend="bold">‘‘catutthajjhānupekkha’’</hi>nti. <hi rend="bold">Āraddhavīriyo</hi>ti paggahitaparipuṇṇakāyikacetasikavīriyoti attho. Yo gaṇasaṅgaṇikaṃ vinodetvā catūsu iriyāpathesu aṭṭhaārambhavatthuvasena ekako hoti, tassa kāyikaṃ vīriyaṃ āraddhaṃ nāma hoti. Cittasaṅgaṇikaṃ vinodetvā aṭṭhasamāpattivasena ekako hoti. Gamane uppannakilesassa ṭhānaṃ pāpuṇituṃ na deti, ṭhāne uppannakilesassa nisajjaṃ, nisajjāya uppannakilesassa sayanaṃ pāpuṇituṃ na deti, uppannaṭṭhāneyeva kilese niggaṇhāti. Ayaṃ cetasikaṃ vīriyaṃ āraddhaṃ nāma hoti. Paṭipakkhadūrībhāvena seṭṭhaṭṭhena ca eko udetīti ekodi, ekaggatā. Tassa yogato ekaggacitto idha <hi rend="bold">ekodi</hi>. Paṭipakkhato attānaṃ nipāti, taṃ vā nipayati visosetīti <hi rend="bold">nipako</hi>. Aññataraṃ kāyādibhedaṃ ārammaṇaṃ sātisayāya satiyā saratīti <hi rend="bold">sato</hi>. Tenāha <hi rend="bold">‘‘ekaggacitto’’</hi>tiādi.</p>

<p rend="bodytext"><hi rend="bold">Akuppā</hi><pb ed="V" n="3.0108" /><hi rend="bold">me vimuttī</hi>ti mayhaṃ arahattaphalavimutti akuppatāya akuppārammaṇatāya ca akuppā. Sā hi rāgādīhi na kuppatīti akuppatāyapi akuppā <pb ed="M" n="3.0115" />. Akuppaṃ nibbānamassā ārammaṇanti akuppārammaṇatāyapi akuppā. Tenevāha <hi rend="bold">‘‘akuppārammaṇattā’’</hi>tiādi. <hi rend="bold">Bhavasaṃyojanāna</hi>nti kāmarāgapaṭighamānadiṭṭhivicikicchāsīlabbataparāmāsabhavarāgaissāmacchariya- avijjāsaṅkhātānaṃ dasannaṃ saṃyojanānaṃ. Imāni hi satte bhavesu saṃyojenti upanibandhanti bhavābhavena saṃyojenti, tasmā bhavasaṃyojanānīti vuccanti. <hi rend="bold">Khīṇāsavo uttamaaṇaṇo</hi> kilesaiṇānaṃ abhāvato. Aññe hi sattā yāva na kilesā pahīyanti, tāva saiṇā nāma aserivihārabhāvato. Catutthādīni uttānatthāni.</p>

<p rend="centre">Iṇasuttādivaṇṇanā niṭṭhitā.</p>

<p rend="title">7. Khemasuttavaṇṇanā</p>

<p rend="bodytext" n="49"><hi rend="paranum">49</hi><hi rend="dot">.</hi> Sattame <hi rend="bold">vutthabrahmacariyavāso</hi>ti nivutthabrahmacariyavāso. <hi rend="bold">Katakaraṇīyo</hi>ti ettha <hi rend="bold">karaṇīya</hi>nti pariññāpahānabhāvanāsacchikiriyamāha. Taṃ pana yasmā catūhi maggehi paccekaṃ catūsu saccesu kattabbattā soḷasavidhaṃ veditabbaṃ. Tenāha <hi rend="bold">‘‘catūhi maggehi kattabba’’</hi>nti. Khandhakilesaabhisaṅkhārasaṅkhātā tayo osīdāpanaṭṭhena bhārā viyāti bhārā. Te ohitā oropitā nikkhittā pātitā etenāti <hi rend="bold">ohitabhāro</hi>. Tenāha <hi rend="bold">‘‘khandhabhāraṃ…pe… otāretvā ṭhito’’</hi>ti. Anuppatto sadatthanti <hi rend="bold">anuppattasadattho. Sadattho</hi>ti ca sakatthamāha ka-kārassa da-kāraṃ katvā. Ettha hi arahattaṃ attano yonisomanasikārāyattattā attūpanibandhaṭṭhena sasantānapariyāpannattā attānaṃ avijahanaṭṭhena attano uttamatthena ca attano atthattā ‘‘sakattho’’ti vuccati. Tenāha <hi rend="bold">‘‘sadattho vuccati arahatta’’</hi>nti. <hi rend="bold">Sammadaññā vimutto</hi>ti sammā aññāya vimutto, acchinnabhūtāya maggapaññāya sammā yathābhūtaṃ dukkhādīsu yo yathā jānitabbo, tathā jānitvā vimuttoti attho. Tenāha <hi rend="bold">‘‘sammā hetunā’’</hi>tiādi. <hi rend="bold">Vimutto</hi>ti ca dve vimuttiyo sabbassa cittasaṃkilesassa maggo nibbānādhimutti ca. Nibbāne adhimuccanaṃ tattha ninnapoṇapabbhāratāya. Arahā sabbakilesehi vimuttacittattā cittavimuttiyā vimutto. Nibbānaṃ adhimuttattā nibbāne vimutto. Sesamettha uttānameva.</p>

<p rend="centre">Khemasuttavaṇṇanā niṭṭhitā.</p>

<p rend="title">8. Indriyasaṃvarasuttavaṇṇanā</p>

<p rend="bodytext" n="50"><hi rend="paranum">50</hi><hi rend="dot">.</hi> Aṭṭhame <pb ed="V" n="3.0109" /><pb ed="M" n="3.0116" /> upanisīdati phalaṃ etthāti kāraṇaṃ <hi rend="bold">upanisā. Yathābhūtañāṇadassana</hi>nti yathāsabhāvajānanasaṅkhātaṃ dassanaṃ. Etena taruṇavipassanaṃ dasseti. Taruṇavipassanā hi balavavipassanāya paccayo hoti. <hi rend="bold">Taruṇavipassanā</hi>ti nāmarūpapariggahe ñāṇaṃ, paccayapariggahe ñāṇaṃ, sammasane ñāṇaṃ, maggāmagge vavatthapetvā ṭhitañāṇanti catunnaṃ ñāṇānaṃ adhivacanaṃ. Nibbindati etāyāti <hi rend="bold">nibbidā. Balavavipassanā</hi>ti bhayatupaṭṭhāne ñāṇaṃ ādīnavānupassane ñāṇaṃ muccitukamyatāñāṇaṃ saṅkhārupekkhāñāṇanti catunnaṃ ñāṇānaṃ adhivacanaṃ. Paṭisaṅkhānupassanā pana muccitukamyatāpakkhikā eva. ‘‘Yāva maggāmaggañāṇadassanavisuddhi, tāva taruṇavipassanā’’ti hi vacanato upakkilesavimuttaudayabbayañāṇato balavavipassanā. Virajjati ariyo saṅkhārato etenāti <hi rend="bold">virāgo,</hi> ariyamaggo. <hi rend="bold">Arahattaphala</hi>nti ukkaṭṭhaniddesato vuttaṃ. Indriyasaṃvarassa sīlarakkhaṇahetuttā vuttaṃ <hi rend="bold">‘‘sīlānurakkhaṇaindriyasaṃvaro kathito’’</hi>ti.</p>

<p rend="centre">Indriyasaṃvarasuttavaṇṇanā niṭṭhitā.</p>

<p rend="title">9. Ānandasuttavaṇṇanā</p>

<p rend="bodytext" n="51"><hi rend="paranum">51</hi><hi rend="dot">.</hi> Navame <hi rend="bold">therā bhikkhū viharanti bahussutā āgatāgamā</hi>tiādipāḷipadesu imināva nayena attho daṭṭhabbo – sīlādiguṇānaṃ thirabhāvappattiyā <hi rend="bold">therā</hi>. Suttageyyādi bahu sutaṃ etesanti <hi rend="bold">bahussutā</hi>. Vācuggatadhāraṇena sammadeva garūnaṃ santike āgamitabhāvena āgato pariyattidhammasaṅkhāto āgamo etesanti <hi rend="bold">āgatāgamā</hi>. Suttātidhammasaṅkhātassa dhammassa dhāraṇena <hi rend="bold">dhammadharā</hi>. Vinayadhāraṇena <hi rend="bold">vinayadharā</hi>. Tesaṃyeva dhammavinayānaṃ mātikāya dhāraṇena <hi rend="bold">mātikādharā</hi>. Tattha tattha dhammaparipucchāya <hi rend="bold">paripucchati</hi>. Taṃ atthaparipucchāya <hi rend="bold">paripañhati</hi> vīmaṃsati vicāreti. <hi rend="bold">Idaṃ, bhante, kathaṃ, imassa kvattho</hi>ti paripucchanapañhanākāradassanaṃ. <hi rend="bold">Āvivaṭañceva</hi> pāḷiyā atthaṃ padesantarapāḷidassanena āgamato <hi rend="bold">vivaranti. Anuttānīkatañca</hi> yuttivibhāvanena <hi rend="bold">uttānīkaronti. Kaṅkhāṭṭhāniyesu dhammesu</hi> saṃsayuppattiyā <pb ed="M" n="3.0117" /> hetuyā gaṇṭhiṭṭhānabhūtesu pāḷipadesu yāthāvato vinicchayadānena <hi rend="bold">kaṅkhaṃ paṭivinodenti</hi>.</p>

<p rend="centre">Ānandasuttavaṇṇanā niṭṭhitā.</p>

<p rend="title">10. Khattiyasuttavaṇṇanā</p>

<p rend="bodytext" n="52"><hi rend="paranum">52</hi><hi rend="dot">.</hi> Dasame <pb ed="V" n="3.0110" /> bhoge adhippāyo etesanti <hi rend="bold">bhogādhippāyā</hi>. Paññatthāya etesaṃ mano upavicaratīti <hi rend="bold">paññūpavicārā</hi>. Pathaviyā dāyatthāya vā cittaṃ abhiniveso etesanti <hi rend="bold">pathavībhinivesā</hi>. Mantā adhiṭṭhānaṃ patiṭṭhā etesanti <hi rend="bold">mantādhiṭṭhānā</hi>. Iminā nayena sesapadānipi veditabbāni. Sesaṃ uttānameva.</p>

<p rend="centre">Khattiyasuttavaṇṇanā niṭṭhitā.</p>

<p rend="title">11. Appamādasuttavaṇṇanā</p>

<p rend="bodytext" n="53"><hi rend="paranum">53</hi><hi rend="dot">.</hi> Ekādasame <hi rend="bold">jaṅgalāna</hi>nti ettha yo nipicchalo na anūpo nirudakatāya thaddhalūkho bhūmippadeso, so ‘‘jaṅgalo’’ti vuccati. Tabbahulatāya pana idha sabbo bhūmippadeso jaṅgalo. Tasmiṃ jaṅgale jātā bhavāti vā jaṅgalā, tesaṃ <hi rend="bold">jaṅgalānaṃ</hi>. Evañhi nadicarānampi hatthīnaṃ saṅgaho kato hoti samodhātabbānaṃ viya samodhāyakānampi idha jaṅgalaggahaṇena gahetabbato. <hi rend="bold">Pathavītalacārīna</hi>nti iminā jalacārino ca nivatteti adissamānapādattā. <hi rend="bold">‘‘Pāṇāna’’</hi>nti sādhāraṇavacanampi <hi rend="bold">‘‘padajātānī’’</hi>ti saddantarasannidhānena visesaniviṭṭhameva hotīti āha <hi rend="bold">‘‘sapādakapāṇāna’’</hi>nti. ‘‘Muttagata’’ntiādīsu (ma. ni. 2.119; a. ni. 9.11) gata-saddo viya idha <hi rend="bold">jāta</hi>-saddo anatthantaroti āha <hi rend="bold">‘‘padajātānīti padānī’’</hi>ti. <hi rend="bold">Samodhāna</hi>nti samavarodhaṃ, antogadhaṃ vā. Tenāha <hi rend="bold">‘‘odhānaṃ upanikkhepaṃ gacchantī’’</hi>ti. <hi rend="bold">Kūṭaṅgamā</hi>ti pārimantena kūṭaṃ upagacchanti. <hi rend="bold">Kūṭaninnā</hi>ti kūṭacchiddamagge pavisanavasena kūṭe ninnā. <hi rend="bold">Kūṭasamosaraṇā</hi>ti chidde anupavisanavasena ca āhacca avatthānena ca kūṭe samodahitvā ṭhitā. Vaṇṭe <pb ed="M" n="3.0118" /> patamāne sabbāni bhūmiyaṃ patantīti āha <hi rend="bold">‘‘vaṇṭānuvattakāni bhavantī’’</hi>ti.</p>

<p rend="centre">Appamādasuttavaṇṇanā niṭṭhitā.</p>

<p rend="title">12. Dhammikasuttavaṇṇanā</p>

<p rend="bodytext" n="54"><hi rend="paranum">54</hi><hi rend="dot">.</hi> Dvādasame <hi rend="bold">jātibhūmiya</hi>nti ettha jananaṃ jāti, jātiyā bhūmi <hi rend="bold">jātibhūmi,</hi> jātaṭṭhānaṃ. Taṃ kho panetaṃ neva kosalamahārājādīnaṃ, na caṅkibrāhmaṇādīnaṃ, na sakkasuyāmasantusitādīnaṃ <pb ed="V" n="3.0111" />, na asītimahāsāvakānaṃ, na aññesaṃ sattānaṃ ‘‘jātibhūmī’’ti vuccati. Yassa pana jātadivase dasasahassī lokadhātu ekaddhajamālāvippakiṇṇakusumavāsacuṇṇagaṇasugandhā sabbapāliphullamiva nandanavanaṃ virocamānā paduminipaṇṇe udakabindu viya akampittha, jaccandhādīnañca rūpadassanādīni anekāni pāṭihāriyāni pavattiṃsu. Tassa sabbaññubodhisattassa jātaṭṭhānaṃ, sātisayassa pana janakakapilavatthusannissayo ‘‘jātibhūmī’’ti vuccati. <hi rend="bold">Jātibhūmakā upāsakā</hi>ti jātibhūmivāsino upāsakā. Santanetvā sabbaso tanetvā pattharitvā ṭhitamūlāni <hi rend="bold">mūlasantānakāni</hi>. Tāni pana atthato mūlāniyevāti āha <hi rend="bold">‘‘mūlasantānakānanti mūlāna’’</hi>nti.</p>

<p rend="bodytext">Jātadivase āvudhānaṃ jotitattā, rañño aparimitassa ca sattakāyassa anatthato paripālanasamatthatāya ca ‘‘jotipālo’’ti laddhanāmattā vuttaṃ <hi rend="bold">‘‘nāmena jotipālo’’</hi>ti. <hi rend="bold">Govindo</hi>ti govindiyābhisekena abhisitto, govindassa ṭhāne ṭhapanābhisekena abhisittoti attho. Taṃ kira tassa brāhmaṇassa kulaparamparāgataṃ ṭhānantaraṃ. Tenāha <hi rend="bold">‘‘ṭhānena mahāgovindo’’</hi>ti. Gavaṃ paññañca vindati paṭilabhatīti govindo, mahanto govindoti <hi rend="bold">mahāgovindo. Go</hi>ti hi paññāyetaṃ adhivacanaṃ ‘‘gacchati atthe bujjhatī’’ti katvā. Mahāgovindo ca amhākaṃ bodhisattoyeva. So kira disampatissa nāma rañño purohitassa govindabrāhmaṇassa putto hutvā attano pitussa ca rañño ca accayena tassa putto reṇu, sahāyā <pb ed="M" n="3.0119" /> cassa sattabhū, brahmadatto, vessabhū, bharato, dve dhataraṭṭhāti ime satta rājāno yathā aññamaññaṃ na vivadanti. Evaṃ rajje patiṭṭhāpetvā tesaṃ atthadhamme anusāsante jambudīpatale sabbesaṃ rājāva raññaṃ, brahmāva brāhmaṇānaṃ, devova gahapatikānaṃ sakkato garukato mānito pūjito apacito uttamagāravaṭṭhānaṃ ahosi. Tena vuttaṃ <hi rend="bold">‘‘reṇuādīnaṃ sattannaṃ rājūnaṃ purohito’’</hi>ti. Imeva satta bhāradhārā mahārājāno. Vuttañhetaṃ –</p>

<p rend="gatha1">‘‘Sattabhū brahmadatto ca, vessabhū bharato saha;</p>

<p rend="gathalast">Reṇu dve ca dhataraṭṭhā, tadāsuṃ satta bhāradhā’’ti. (dī. ni. aṭṭha. 2.308);</p>

<p rend="bodytext">Rañño diṭṭhadhammikasamparāyikatthānaṃ puro vidhānato pure saṃvidhānato <hi rend="bold">purohito. Kodhāmagandhenā</hi>ti kodhasaṅkhātena pūtigandhena. Karuṇā assa atthīti <hi rend="bold">karuṇa</hi>nti sapubbabhāgakaruṇajjhānaṃ vuttanti āha <hi rend="bold">‘‘karuṇāya ca karuṇāpubbabhāge ca ṭhitā’’</hi>ti. Yakāro sandhivasena āgatoti āha <hi rend="bold">‘‘yeteti ete’’</hi>ti. <hi rend="bold">Arahattato paṭṭhāya sattamo</hi>ti sakadāgāmī. <hi rend="bold">Sakadāgāmiṃ</hi><pb ed="V" n="3.0112" /><hi rend="bold">upādāyā</hi>ti sakadāgāmibhāvaṃ paṭicca. Sakadāgāmissa hi pañcindriyāni sakadāgāmibhāvaṃ paṭicca mudūni nāma honti. Sesamettha suviññeyyameva.</p>

<p rend="centre">Dhammikasuttavaṇṇanā niṭṭhitā.</p>

<p rend="centre">Dhammikavaggavaṇṇanā niṭṭhitā.</p>

<p rend="centre">Paṭhamapaṇṇāsakaṃ niṭṭhitaṃ.</p>

<p rend="strong">2. Dutiyapaṇṇāsakaṃ</p>

<p rend="chapter">6. Mahāvaggo</p>

<p rend="title">1. Soṇasuttavaṇṇanā</p>

<p rend="bodytext" n="55"><hi rend="paranum">55</hi><hi rend="dot">.</hi> Chaṭṭhassa <pb ed="V" n="3.0113" /><pb ed="M" n="3.0120" /> paṭhame <hi rend="bold">nisīdi bhagavā paññatte āsane</hi>ti ettha kiṃ taṃ āsanaṃ paṭhamameva paññattaṃ, udāhu bhagavantaṃ disvā paññattanti ce? Bhagavato dharamānakāle padhānikabhikkhūnaṃ vattametaṃ, yadidaṃ attano vasanaṭṭhāne buddhāsanaṃ paññapetvāva nisīdananti dassento āha <hi rend="bold">‘‘padhānikabhikkhū’’</hi>tiādi. Buddhakāle kira yattha yattha ekopi bhikkhu viharati, sabbattha buddhāsanaṃ paññattameva hoti. Kasmā? Bhagavā hi attano santike kammaṭṭhānaṃ gahetvā phāsukaṭṭhāne viharante manasi karoti – ‘‘asuko mayhaṃ santike kammaṭṭhānaṃ gahetvā gato, asakkhi nu kho visesaṃ nibbattetuṃ, no’’ti. Atha naṃ passati kammaṭṭhānaṃ vissajjetvā akusalavitakkaṃ vitakkayamānaṃ, tato ‘‘kathañhi nāma mādisassa satthu santike kammaṭṭhānaṃ gahetvā viharantaṃ imaṃ kulaputtaṃ akusalavitakkā adhibhavitvā anamatagge vaṭṭadukkhe saṃsāressantī’’ti tassa anuggahatthaṃ tattheva attānaṃ dassetvā taṃ kulaputtaṃ ovaditvā ākāsaṃ uppatitvā puna attano vasanaṭṭhānameva gacchati. Athevaṃ ovadiyamānā te bhikkhū cintayiṃsu ‘‘satthā amhākaṃ manaṃ jānitvā āgantvā amhākaṃ samīpe ṭhitaṃyeva attānaṃ dasseti. Tasmiṃ khaṇe, ‘bhante, idha nisīdatha nisīdathā’ti āsanapariyesanaṃ nāma bhāro’’ti. Te āsanaṃ paññapetvāva viharanti. Yassa pīṭhaṃ atthi, so taṃ paññapeti. Yassa natthi, so mañcaṃ vā phalakaṃ vā pāsāṇaṃ vā vālikāpuñjaṃ vā paññapeti. Taṃ alabhamānā purāṇapaṇṇānipi saṃkaḍḍhitvā tattha paṃsukūlaṃ pattharitvā ṭhapenti.</p>

<p rend="bodytext"><hi rend="bold">Satta sarā</hi>ti – chajjo, usabho, gandhāro, majjhimo, pañcamo, dhevato, nisādoti ete satta sarā. <hi rend="bold">Tayo gāmā</hi>ti – chajjagāmo, majjhimagāmo, sādhāraṇagāmoti tayo gāmā, samūhāti attho. Manussaloke vīṇāvādanā ekekassa sarassa vasena tayo tayo mucchanāti katvā <hi rend="bold">ekavīsati mucchanā</hi>. Devaloke vīṇāvādanā pana samapaññāsa mucchanāti vadanti. Tattha hi <pb ed="V" n="3.0114" /> ekekassa sarassa vasena satta <pb ed="M" n="3.0121" /> satta mucchanā, antarassa sarassa ca ekāti samapaññāsa mucchanā. Teneva <hi rend="bold">sakkapañhasuttasaṃvaṇṇanāyaṃ</hi> (dī. ni. aṭṭha. 2.345) ‘‘samapaññāsa mucchanā mucchetvā’’ti pañcasikhassa vīṇāvādanaṃ dassentena vuttaṃ. <hi rend="bold">Ṭhānā ekūnapaññāsā</hi>ti ekekasseva sarassa satta satta ṭhānabhedā, yato sarassa maṇḍalatāvavatthānaṃ hoti. Ekūnapaññāsaṭṭhānaviseso tisso duve catasso catasso tisso duve catassoti dvāvīsati sutibhedā ca icchitā.</p>

<p rend="bodytext"><hi rend="bold">Atigāḷhaṃ āraddha</hi>nti thinamiddhachambhitattānaṃ vūpasamatthaṃ ativiya āraddhaṃ. Sabbattha niyuttā <hi rend="bold">sabbatthikā</hi>. Sabbena vā līnuddhaccapakkhiyena atthetabbā <hi rend="bold">sabbatthikā</hi>. Samathoyeva <hi rend="bold">samathanimittaṃ</hi>. Evaṃ sesesupi. <hi rend="bold">Khayā rāgassa vītarāgattā</hi>ti ettha yasmā bāhirako kāmesu vītarāgo na khayā rāgassa vītarāgo sabbaso avippahīnarāgattā. Vikkhambhitarāgo hi so. Arahā pana khayā eva, tasmā vuttaṃ ‘‘khayā rāgassa vītarāgattā’’ti. Esa nayo dosamohesupi.</p>

<p rend="bodytext"><hi rend="bold">Lābhasakkārasilokaṃ nikāmayamāno</hi>ti ettha labbhati pāpuṇīyatīti <hi rend="bold">lābho,</hi> catunnaṃ paccayānametaṃ adhivacanaṃ. Sakkaccaṃ kātabboti <hi rend="bold">sakkāro</hi>. Paccayā eva hi paṇītapaṇītā sundarasundarā abhisaṅkharitvā katā ‘‘sakkāro’’ti vuccati, yā ca parehi attano gāravakiriyā, pupphādīhi vā pūjā. <hi rend="bold">Siloko</hi>ti vaṇṇabhaṇanaṃ. Taṃ lābhañca, sakkārañca, silokañca, nikāmayamāno, pavattayamānoti attho. Tenevāha <hi rend="bold">‘‘catupaccayalābhañca…pe… patthayamāno’’</hi>ti.</p>

<p rend="bodytext"><hi rend="bold">Thūṇa</hi>nti pasūnaṃ bandhanatthāya nikhātatthambhasaṅkhātaṃ thūṇaṃ. Sesaṃ suviññeyyameva.</p>

<p rend="centre">Soṇasuttavaṇṇanā niṭṭhitā.</p>

<p rend="title">2. Phaggunasuttavaṇṇanā</p>

<p rend="bodytext" n="56"><hi rend="paranum">56</hi><hi rend="dot">.</hi> Dutiye <hi rend="bold">samadhosī</hi>ti samantato adhosi. Sabbabhāgena pariphandanacalanākārena apacitiṃ dasseti. Vattaṃ kiretaṃ bāḷhagilānenapi vuḍḍhataraṃ <pb ed="M" n="3.0122" /> disvā uṭṭhitākārena apaciti dassetabbā. Tena pana ‘‘mā cali mā calī’’ti vattabbo, taṃ pana calanaṃ uṭṭhānākāradassanaṃ hotīti <pb ed="V" n="3.0115" /> āha <hi rend="bold">‘‘uṭṭhānākāraṃ dassetī’’</hi>ti. <hi rend="bold">Santimāni āsanānī</hi>ti paṭhamameva paññatthāsanaṃ sandhāya vadati. Buddhakālasmiñhi ekassapi bhikkhuno vasanaṭṭhāne – ‘‘sace satthā āgacchissati, āsanaṃ paññattameva hotū’’ti antamaso phalakamattampi paṇṇasanthāramattampi paññattameva. <hi rend="bold">Khamanīyaṃ yāpanīya</hi>nti kacci dukkhaṃ khamituṃ, iriyāpathaṃ vā yāpetuṃ sakkāti pucchati. <hi rend="bold">Sīsavedanā</hi>ti kutoci nikkhamituṃ alabhamānehi vātehi samuṭṭhāpitā balavatiyo sīsavedanā honti.</p>

<p rend="centre">Phaggunasuttavaṇṇanā niṭṭhitā.</p>

<p rend="title">2. Chaḷabhijātisuttavaṇṇanā</p>

<p rend="bodytext" n="57"><hi rend="paranum">57</hi><hi rend="dot">.</hi> Tatiye <hi rend="bold">abhijātiyo</hi>ti ettha <hi rend="bold">abhi</hi>-saddo upasaggamattaṃ, na atthavisesajotakoti āha <hi rend="bold">‘‘cha jātiyo’’</hi>ti. <hi rend="bold">Abhijāyatī</hi>ti etthāpi eseva nayo.</p>

<p rend="bodytext"><hi rend="bold">Urabbhe</hi> hanantīti <hi rend="bold">orabbhikā</hi>. Evaṃ <hi rend="bold">sūkarikā</hi>dayo veditabbā. <hi rend="bold">Rode</hi>nti kururakammantatāya sappaṭibaddhe satte assūni mocentīti ruddā, te eva <hi rend="bold">luddā</hi> ra-kārassa la-kāraṃ katvā. Iminā aññepi ye keci māgavikā nesādā vuttā, te pāpakammappasutatāya <hi rend="bold">‘‘kaṇhābhijātī’’</hi>ti vadati.</p>

<p rend="bodytext"><hi rend="bold">Bhikkhū</hi>ti ca buddhasāsane bhikkhū. Te kira sacchandarāgena paribhuñjantīti adhippāyena catūsu paccayesu kaṇṭake pakkhipitvā khādantīti ‘‘kaṇṭakavuttikā’’ti vadati. Kasmāti ce? Yasmā te paṇīte paccaye paṭisevantīti tassa micchāgāho. Ñāyaladdhepi paccaye bhuñjamānā ājīvakasamayassa vilomaggāhitāya paccayesu kaṇṭake pakkhipitvā khādanti nāmāti vadatīti. Atha vā <hi rend="bold">kaṇṭakavuttikā</hi> evaṃnāmakā eke pabbajitā, ye savisesaṃ attakilamathānuyogaṃ anuyuttā. Tathā hi te kaṇṭake vattantā viya hontīti ‘‘kaṇṭakavuttikā’’ti vuttā. Imameva ca atthavikappaṃ sandhāyāha <hi rend="bold">‘‘kaṇṭakavuttikāti samaṇā nāmete’’</hi>ti.</p>

<p rend="bodytext"><hi rend="bold">Lohitābhijāti</hi><pb ed="M" n="3.0123" /> nāma nigaṇṭhā ekasāṭakāti vuttā. Te kira ṭhatvā bhuñjananahānappaṭikkhepādivatasamāyogena purimehi dvīhi paṇḍaratarā.</p>

<p rend="bodytext"><hi rend="bold">Acelakasāvakā</hi>ti <pb ed="V" n="3.0116" /> ājīvakasāvake vadati. Te kira ājīvakaladdhiyā suvisuddhacittatāya nigaṇṭhehipi paṇḍaratarā. Evañca katvā attano paccayadāyake nigaṇṭhehipi jeṭṭhakatare karoti.</p>

<p rend="bodytext">Ājīvakā ājīvakiniyo <hi rend="bold">‘‘sukkābhijātī’’</hi>ti vuttā. Te kira purimehi catūhi paṇḍaratarā. Nandādayo hi tathārūpaṃ ājīvakappaṭipattiṃ ukkaṃsaṃ pāpetvā ṭhitā, tasmā nigaṇṭhehi ājīvakasāvakehi ca paṇḍaratarāti <hi rend="bold">‘‘paramasukkābhijātī’’</hi>ti vuttā.</p>

<p rend="bodytext"><hi rend="bold">Bilaṃ olaggeyyu</hi>nti maṃsabhāgaṃ nhārunā vā kenaci vā ganthitvā purisassa hatthe vā kese vā olambanavasena bandheyyuṃ. Iminā satthadhammaṃ nāma dasseti. Satthavāho kira mahākantāraṃ paṭipanno antarāmagge goṇe mate maṃsaṃ gahetvā sabbesaṃ satthikānaṃ ‘‘idaṃ khāditvā ettakaṃ mūlaṃ dātabba’’nti koṭṭhāsaṃ olambati. Goṇamaṃsaṃ nāma khādantāpi atthi, akhādantāpi atthi, khādantāpi mūlaṃ dātuṃ sakkontāpi asakkontāpi. Satthavāho yena mūlena goṇo gahito, taṃ mūlaṃ satthikehi dhāraṇatthaṃ sabbesaṃ balakkārena koṭṭhāsaṃ datvā mūlaṃ gaṇhāti. Ayaṃ satthadhammo.</p>

<p rend="bodytext"><hi rend="bold">Kaṇhābhijātiyo samāno</hi>ti kaṇhe nīcakule jāto hutvā. <hi rend="bold">Kaṇhadhamma</hi>nti paccatte upayogavacananti āha <hi rend="bold">‘‘kaṇhasabhāvo hutvā abhijāyatī’’</hi>ti, taṃ antogadhahetuatthaṃ padaṃ, uppādetīti attho. Tasmā <hi rend="bold">kaṇhaṃ dhammaṃ abhijāyatī</hi>ti kāḷakaṃ dasadussīlyadhammaṃ uppādeti. <hi rend="bold">Sukkaṃ dhammaṃ abhijāyatī</hi>ti etthāpi iminā nayena attho veditabbo. So hi ‘‘ahaṃ pubbepi puññānaṃ akatattā nīcakule nibbatto, idāni puññaṃ karissāmī’’ti puññasaṅkhātaṃ paṇḍaradhammaṃ karoti.</p>

<p rend="bodytext"><hi rend="bold">Akaṇhaṃ asukkaṃ nibbāna</hi>nti sace kaṇhaṃ bhaveyya, kaṇhavipākaṃ dadeyya yathā dasavidhaṃ dussīlyadhammaṃ. Sace sukkaṃ, sukkavipākaṃ dadeyya yathā dānasīlādikusalakammaṃ. Dvinnampi appadānato ‘‘akaṇhaṃ asukka’’nti vuttaṃ. Nibbānañca nāma imasmiṃ atthe arahattaṃ adhippetaṃ ‘‘abhijāyatī’’ti vacanato <pb ed="M" n="3.0124" />. Tañhi kilesanibbānante jātattā nibbānaṃ nāma yathā ‘‘rāgādīnaṃ khayante jātattā rāgakkhayo, dosakkhayo, mohakkhayo’’ti. Paṭippassambhanavasena vā kilesānaṃ nibbāpanato nibbānaṃ. Taṃ esa abhijāyati pasavati. Idhāpi hi antogadhahetu atthaṃ ‘‘jāyatī’’ti padaṃ. Aṭṭhakathāyaṃ pana ‘‘jāyatī’’ti imassa pāpuṇātīhi atthaṃ <pb ed="V" n="3.0117" /> gahetvāva <hi rend="bold">‘‘nibbānaṃ pāpuṇātī’’</hi>ti vuttaṃ. <hi rend="bold">Sukkābhijātiyo samāno</hi>ti sukke uccakule jāto hutvā. Sesamettha suviññeyyameva.</p>

<p rend="centre">Chaḷabhijātisuttavaṇṇanā niṭṭhitā.</p>

<p rend="title">4. Āsavasuttavaṇṇanā</p>

<p rend="bodytext" n="58"><hi rend="paranum">58</hi><hi rend="dot">.</hi> Catutthe <hi rend="bold">saṃvarenā</hi>ti saṃvarena hetubhūtena vā. <hi rend="bold">Idhā</hi>ti ayaṃ idha-saddo sabbākārato indiyasaṃvarasaṃvutassa puggalassa sannissayabhūtasāsanaparidīpano, aññassa tathābhāvappaṭisedhano vāti vuttaṃ <hi rend="bold">‘‘idhāti idhasmiṃ sāsane’’</hi>ti. <hi rend="bold">Paṭisaṅkhā</hi>ti paṭisaṅkhāya. <hi rend="bold">Saṅkhā</hi>-saddo ñāṇakoṭṭhāsapaññattigaṇanādīsu dissati ‘‘saṅkhāyekaṃ paṭisevatī’’tiādīsu (ma. ni. 2.168) hi ñāṇe dissati. ‘‘Papañcasaññāsaṅkhā samudācarantī’’tiādīsu (ma. ni. 1.202, 204) koṭṭhāse. ‘‘Tesaṃ tesaṃ dhammānaṃ saṅkhā samaññā’’tiādīsu (dha. sa. 1313-1315) paññattiyaṃ. ‘‘Na sukaraṃ saṅkhātu’’ntiādīsu (saṃ. ni. 2.128) gaṇanāya. Idha pana ñāṇe daṭṭhabbo. Tenevāha <hi rend="bold">‘‘paṭisañjānitvā paccavekkhitvāti attho’’</hi>ti. Ādīnavapaccavekkhaṇā ādīnavapaṭisaṅkhāti yojanā. <hi rend="bold">Sampalimaṭṭha</hi>nti ghaṃsitaṃ. <hi rend="bold">Anubyañjanaso</hi>ti hatthapādasitaālokitavilokitādippakārabhāgaso. Tañhi ayonisomanasikaroto kilesānaṃ anubyañjanato ‘‘anubyañjana’’nti vuccati. <hi rend="bold">Nimittaggāho</hi>ti itthipurisanimittassa subhanimittādikassa vā kilesavatthubhūtassa nimittassa gāho. <hi rend="bold">Ādittapariyāyenā</hi>ti <hi rend="bold">ādittapariyāye</hi> (saṃ. ni. 4.28; mahāva. 54) āgatanayena veditabbo.</p>

<p rend="bodytext">Yathā itthiyā indriyaṃ itthindriyaṃ, na evamidaṃ, idaṃ pana cakkhumeva indriyanti <hi rend="bold">cakkhundriyaṃ</hi>. Tenāha <hi rend="bold">‘‘cakkhumeva indriya’’</hi>nti. Yathā āvāṭe niyataṭṭhitiko kacchapo ‘‘āvāṭakacchapo’’ti vuccati, evaṃ tappaṭibaddhavuttitāya taṃ ṭhāno <pb ed="M" n="3.0125" /> saṃvaro cakkhundriyasaṃvaro. Tenāha <hi rend="bold">‘‘cakkhundriye saṃvaro cakkhundriyasaṃvaro’’</hi>ti. Nanu ca cakkhundriye saṃvaro vā asaṃvaro vā natthi. Na hi cakkhupasādaṃ nissāya sati vā muṭṭhassaccaṃ vā uppajjati. Apica yadā rūpārammaṇaṃ cakkhussa āpāthaṃ āgacchati, tadā bhavaṅge dvikkhattuṃ uppajjitvā niruddhe kiriyamanodhātu āvajjanakiccaṃ sādhayamānā uppajjitvā nirujjhati. Tato cakkhuviññāṇaṃ dassanakiccaṃ, tato vipākamanodhātu sampaṭicchanakiccaṃ, tato vipākamanoviññāṇadhātu santīraṇakiccaṃ, tato kiriyāhetukamanoviññāṇadhātu voṭṭhabbanakiccaṃ sādhayamānā uppajjitvā nirujjhati <pb ed="V" n="3.0118" />, tadanantaraṃ javanaṃ javati. Tatthāpi neva bhavaṅgasamaye, na āvajjanādīnaṃ aññatarasamaye ca saṃvaro vā asaṃvaro vā atthi. Javanakkhaṇe pana sace dussīlyaṃ vā muṭṭhassaccaṃ vā aññāṇaṃ vā akkhanti vā kosajjaṃ vā uppajjati, asaṃvaro hoti. Tasmiṃ pana sīlādīsu uppannesu saṃvaro hoti, tasmā ‘‘cakkhundriye saṃvaro’’ti kasmā vuttanti āha <hi rend="bold">‘‘javane uppajjamānopi hesa…pe… cakkhundriyasaṃvaroti vuccatī’’</hi>ti.</p>

<p rend="bodytext">Idaṃ vuttaṃ hoti – yathā nagare catūsu dvāresu asaṃvutesu kiñcāpi antogharadvārakoṭṭhakagabbhādayo susaṃvutā, tathāpi antonagare sabbaṃ bhaṇḍaṃ arakkhitaṃ agopitameva hoti. Nagaradvārena hi pavisitvā corā yadicchakaṃ kareyyuṃ, evamevaṃ javane dussīlyādīsu uppannesu tasmiṃ asaṃvare sati dvārampi aguttaṃ hoti bhavaṅgampi āvajjanādīni vīthicittānipi. Yathā pana nagaradvāresu saṃvutesu kiñcāpi antogharādayo asaṃvutā, tathāpi antonagare sabbaṃ bhaṇḍaṃ surakkhitaṃ sugopitameva hoti. Nagaradvāresu hi pihitesu corānaṃ paveso natthi, evamevaṃ javane sīlādīsu uppannesu dvārampi suguttaṃ hoti bhavaṅgampi āvajjanādīni vīthicittānipi, tasmā javanakkhaṇe uppajjamānopi cakkhundriyasaṃvaroti vuttoti.</p>

<p rend="bodytext">Saṃvarena samannāgato puggalo saṃvutoti āha <hi rend="bold">‘‘upeto’’</hi>ti. <hi rend="bold">Ayamevettha attho sundarataro</hi>ti upari pāḷiyaṃ sandissanato vuttaṃ. Tenāha <hi rend="bold">‘‘tathā hī’’</hi>tiādi.</p>

<p rend="bodytext"><hi rend="bold">Yanti ādeso</hi>ti iminā liṅgavipallāsena saddhiṃ vacanavipallāso katoti dasseti, nipātapadaṃ vā etaṃ puthuvacanatthaṃ. <hi rend="bold">Vighātakarā</hi>ti cittavighātakarā <pb ed="M" n="3.0126" />, kāyacittadukkhanibbattakā vā. Yathāvuttakilesahetukā dāhānubandhā vipākā eva <hi rend="bold">vipākapariḷāhā</hi>. Yathā panettha āsavā aññe ca vighātakarā kilesapariḷāhā sambhavanti, taṃ dassetuṃ <hi rend="bold">‘‘cakkhudvārasmiñhī’’</hi>tiādi vuttaṃ. Taṃ suviññeyyameva. Ettha ca saṃvaraṇūpāyo, saṃvaritabbaṃ, saṃvaro, yato so saṃvaro, yattha saṃvaro, yathā saṃvaro, yañca saṃvaraphalanti ayaṃ vibhāgo veditabbo. Kathaṃ? ‘‘Paṭisaṅkhā yoniso’’ti hi <hi rend="bold">saṃvaraṇūpāyo</hi>. Cakkhundriyaṃ <hi rend="bold">saṃvaritabbaṃ</hi>. Saṃvaraggahaṇena gahitā sati <hi rend="bold">saṃvaro</hi>. ‘‘Asaṃvutassā’’ti <hi rend="bold">saṃvaraṇāvadhi</hi>. Asaṃvarato hi saṃvaraṇaṃ. Saṃvaritabbaggahaṇasiddho idha <hi rend="bold">saṃvaravisayo</hi>. Cakkhundriyañhi saṃvaraṇaṃ ñāṇaṃ rūpārammaṇe saṃvarayatīti avuttasiddhoyamattho. Āsavatannimittakilesapariḷāhābhāvo <hi rend="bold">phalaṃ</hi>. Evaṃ sotadvārādīsu yojetabbaṃ. <hi rend="bold">Sabbatthevā</hi>ti manodvāre pañcadvāre cāti sabbasmiṃ dvāre.</p>

<p rend="bodytext"><hi rend="bold">Paṭisaṅkhā</hi><pb ed="V" n="3.0119" /><hi rend="bold">yoniso cīvara</hi>ntiādīsu ‘‘sītassa paṭighātāyā’’tiādinā paccavekkhaṇameva yoniso paṭisaṅkhā. <hi rend="bold">Īdisa</hi>nti evarūpaṃ iṭṭhārammaṇaṃ. <hi rend="bold">Bhavapatthanāya assādayato</hi>ti bhavapatthanāmukhena <hi rend="bold">bhāvitaṃ</hi> ārammaṇaṃ assādentassa. <hi rend="bold">Cīvara</hi>nti nivāsanādi yaṃ kiñcicīvaraṃ. <hi rend="bold">Paṭisevatī</hi>ti nivāsanādivasena paribhuñjati. <hi rend="bold">Yāvadevā</hi>ti payojanaparimāṇaniyamanaṃ. Sītappaṭighātādiyeva hi yogino cīvarappaṭisevanappayojanaṃ. <hi rend="bold">Sītassā</hi>ti sītadhātukkhobhato vā utupariṇāmato vā uppannassa sītassa. <hi rend="bold">Paṭighātāyā</hi>ti paṭighātanatthaṃ tappaccayassa vikārassa vinodanatthaṃ. <hi rend="bold">Uṇhassā</hi>ti aggisantāpato uppannassa uṇhassa. <hi rend="bold">Ḍaṃsā</hi>dayo pākaṭāyeva. Puna <hi rend="bold">yāvadevā</hi>ti niyatappayojanaparimāṇaniyamanaṃ. Niyatañhi payojanaṃ cīvaraṃ paṭisevantassa hirikopīnappaṭicchādanaṃ, itaraṃ kadāci. <hi rend="bold">Hirikopīna</hi>nti sambādhaṭṭhānaṃ. Yasmiñhi aṅge vivaṭe hirī kuppati vinassati, taṃ hiriyā kopanato hirikopīnaṃ, taṃpaṭicchādanatthaṃ cīvaraṃ paṭisevati.</p>

<p rend="bodytext"><hi rend="bold">Piṇḍapāta</hi>nti yaṃ kiñci āhāraṃ. So hi piṇḍolyena bhikkhuno patte patanato, tattha tattha laddhabhikkhāpiṇḍānaṃ pāto sannipātoti vā ‘‘piṇḍapāto’’ti vuccati. <hi rend="bold">Neva davāyā</hi>ti na kīḷanāya. <hi rend="bold">Na madāyā</hi>ti na balamadamānamadapurisamadatthaṃ. <hi rend="bold">Na maṇḍanāyā</hi>ti na aṅgapaccaṅgānaṃ pīṇanabhāvatthaṃ. <hi rend="bold">Na vibhūsanāyā</hi>ti na tesaṃyeva sobhatthaṃ, chavisampattiatthanti attho <pb ed="M" n="3.0127" />. Imāni yathākkamaṃ mohadosasaṇṭhānavaṇṇarāgūpanissayappahānatthāni veditabbāni. Purimaṃ vā dvayaṃ attano saṃkilesuppattinisedhanatthaṃ, itaraṃ parassapi. Cattāripi kāmasukhallikānuyogassa pahānatthaṃ vuttānīti veditabbāni. <hi rend="bold">Kāyassā</hi>ti rūpakāyassa. <hi rend="bold">Ṭhitiyā yāpanāyā</hi>ti pabandhaṭṭhitatthañceva pavattiyā avicchedanatthañca, cirakālaṭṭhitatthaṃ jīvitindriyassa pavattāpanatthaṃ. <hi rend="bold">Vihiṃsūparatiyā</hi>ti jighacchādukkhassa uparamatthaṃ. <hi rend="bold">Brahmacariyānuggahāyā</hi>ti sāsanamaggabrahmacariyānaṃ anuggaṇhanatthaṃ. <hi rend="bold">Itī</hi>ti evaṃ iminā upāyena. <hi rend="bold">Purāṇañca vedanaṃ paṭihaṅkhāmī</hi>ti purāṇaṃ abhuttapaccayā uppajjanakavedanaṃ paṭihanissāmi. <hi rend="bold">Navañca vedanaṃ na uppādessāmī</hi>ti navaṃ bhuttapaccayā uppajjanakavedanaṃ na uppādessāmi. Tassā hi anuppajjanatthameva āhāraṃ paribhuñjati. Ettha abhuttapaccayā uppajjanakavedanā nāma yathāvuttajighacchānimittā vedanā. Sā hi abhuñjantassa bhiyyo bhiyyopavaḍḍhanavasena uppajjati, bhuttapaccayā anuppajjanakavedanāpi khudānimittāva aṅgadāhasūlādivedanā appavattā. Sā hi bhuttapaccayā anuppannāva na uppajjissati. Vihiṃsānimittatā cetāsaṃ vihiṃsāya viseso.</p>

<p rend="bodytext"><hi rend="bold">Yātrā ca me bhavissatī</hi>ti yāpanā ca me catunnaṃ iriyāpathānaṃ bhavissati. ‘‘Yāpanāyā’’ti <pb ed="V" n="3.0120" /> iminā jīvitindriyayāpanā vuttā, idha catunnaṃ iriyāpathānaṃ avicchedasaṅkhātā yāpanāti ayametāsaṃ viseso. <hi rend="bold">Anavajjatā ca phāsuvihāro cā</hi>ti ayuttapariyesanappaṭiggahaṇaparibhogaparivajjanena anavajjatā, parimitaparibhogena phāsuvihāro. Asappāyāparimitabhojanapaccayā aratitandīvijambhitāviññugarahādidosābhāvena vā anavajjatā. Sappāyaparimitabhojanapaccayā kāyabalasambhavena phāsuvihāro. Yāvadatthaṃ udarāvadehakabhojanaparivajjanena vā seyyasukhapassasukhamiddhasukhādīnaṃ abhāvato anavajjatā. Catupañcālopamattaūnabhojanena catuiriyāpathayogyatāpādanato phāsuvihāro. Vuttañhetaṃ –</p>

<p rend="gatha1">‘‘Cattāro pañca ālope, abhutvā udakaṃ pive;</p>

<p rend="gathalast">Alaṃ phāsuvihārāya, pahitattassa bhikkhuno’’ti. (theragā. 983; mi. pa. 6.5.10);</p>

<p rend="bodytext">Ettāvatā <pb ed="M" n="3.0128" /> ca payojanapariggaho, majjhimā ca paṭipadā dīpitā hoti. <hi rend="bold">Yātrā ca me bhavissatī</hi>ti payojanapariggahadīpanā. Yātrā hi naṃ āhārūpayogaṃ payojeti. Dhammikasukhāpariccāgahetuko <hi rend="bold">phāsuvihāro</hi> majjhimā paṭipadā antadvayaparivajjanato.</p>

<p rend="bodytext"><hi rend="bold">Senāsana</hi>nti senañca āsanañca. Yattha vihārādike seti nipajjati āsati nisīdati, taṃ senāsanaṃ. <hi rend="bold">Utuparissayavinodanappaṭisallānārāmattha</hi>nti utuyeva parisahanaṭṭhena parissayo sarīrābādhacittavikkhepakaro, tassa vinodanatthaṃ, anuppannassa anuppādanatthaṃ, uppannassa vūpasamanatthañcāti attho. Atha vā yathāvutto utu ca sīhabyagghādipākaṭaparissayo ca rāgadosādipaṭicchannaparissayo ca utuparissayo, tassa vinodanatthañceva ekībhāvaphāsukatthañca. Cīvarappaṭisevane hirīkopīnappaṭicchādanaṃ viya taṃ niyatapayojananti puna <hi rend="bold">‘‘yāvadevā’’</hi>ti vuttaṃ.</p>

<p rend="bodytext"><hi rend="bold">Gilānapaccayabhesajjaparikkhāra</hi>nti rogassa paccanīkappavattiyā gilānapaccayo, tato eva bhisakkassa anuññātavatthutāya bhesajjaṃ, jīvitassa parivārasambhārabhāvehi parikkhāro cāti gilānapaccayabhesajjaparikkhāro, taṃ. <hi rend="bold">Veyyābādhikāna</hi>nti veyyābādhato dhātukkhobhato ca taṃnibbattakuṭṭhagaṇḍapīḷakādirogato uppannānaṃ. <hi rend="bold">Vedanāna</hi>nti dukkhavedanānaṃ. <hi rend="bold">Abyābajjhaparamatāyā</hi>ti niddukkhaparamabhāvāya. Yāva taṃ dukkhaṃ sabbaṃ pahīnaṃ hoti, tāva paṭisevāmīti yojanā. Evamettha saṅkhepeneva pāḷivaṇṇanā veditabbā. <hi rend="bold">Navavedanuppādatopī</hi>ti na kevalaṃ āyatiṃ eva vipākapariḷāhā <pb ed="V" n="3.0121" />, atha kho atibhojanapaccayā alaṃsāṭakādīnaṃ viya navavedanuppādatopi veditabbā.</p>

<p rend="bodytext">Kammaṭṭhānikassa calanaṃ nāma kammaṭṭhānapariccāgoti āha <hi rend="bold">‘‘calati kampati kammaṭṭhānaṃ vijahatī’’</hi>ti. ‘‘Khamo hoti sītassa uṇhassā’’ti ettha ca lomasanāgattherassa vatthu kathetabbaṃ. Thero kira cetiyapabbate piyaṅguguhāya padhānaghare viharanto antaraṭṭhake himapātasamaye lokantarikanirayaṃ paccavekkhitvā kammaṭṭhānaṃ avijahantova abbhokāse vītināmesi. Gimhasamaye ca pacchābhattaṃ bahicaṅkame kammaṭṭhānaṃ manasikaroto sedāpissa kacchehi muccanti. Atha naṃ antevāsiko āha – ‘‘idha, bhante, nisīdatha, sītalo okāso’’ti. Thero ‘‘uṇhabhayenevamhi, āvuso, idha nisinno’’ti avīcimahānirayaṃ paccavekkhitvā <pb ed="M" n="3.0129" /> nisīdiyeva. <hi rend="bold">Uṇha</hi>nti cettha aggisantāpova veditabbo sūriyasantāpassa parato vuccamānattā. Sūriyasantāpavasena panetaṃ vatthu vuttaṃ.</p>

<p rend="bodytext">Yo ca dve tayo vāre bhattaṃ vā pānīyaṃ vā alabhamānopi anamatagge saṃsāre attano pettivisayūpapattiṃ paccavekkhitvā avedhanto kammaṭṭhānaṃ na vijahatiyeva. Ḍaṃsamakasavātātapasamphassehi phuṭṭho cepi tiracchānūpapattiṃ paccavekkhitvā avedhanto kammaṭṭhānaṃ na vijahatiyeva. Sarīsapasamphassena phuṭṭho cāpi anamatagge saṃsāre sīhabyagghādimukhesu anekavāraṃ parivattitapubbabhāvaṃ paccavekkhitvā avedhanto kammaṭṭhānaṃ na vijahatiyeva <hi rend="bold">padhāniyatthero</hi> viya, ayaṃ <hi rend="bold">‘‘khamo jighacchāya…pe… sarīsapasamphassāna’’</hi>nti veditabbo. Theraṃ kira khaṇḍacelavihāre kaṇikārapadhāniyaghare ariyavaṃsadhammaṃ suṇantaññeva ghoraviso sappo ḍaṃsi. Thero jānitvāpi pasannacitto nisinno dhammaṃyeva suṇāti, visavego thaddho ahosi. Thero upasampadamāḷaṃ ādiṃ katvā sīlaṃ paccavekkhitvā ‘‘visuddhasīlomhī’’ti pītiṃ uppādesi, saha pītuppādā visaṃ nivattitvā pathaviṃ pāvisi. Thero tattheva cittekaggataṃ labhitvā vipassanaṃ vaḍḍhetvā arahattaṃ pāpuṇi.</p>

<p rend="bodytext">Yo pana akkosavasena durutte duruttattāyeva ca durāgate api antimavatthusaññite vacanapathe sutvā khantiguṇaṃyeva paccavekkhitvā na vedhati <hi rend="bold">dīghabhāṇakaabhayatthero</hi> viya, ayaṃ <hi rend="bold">‘‘khamo duruttānaṃ durāgatānaṃ vacanapathāna’’</hi>nti veditabbo. Thero kira paccayasantosabhāvanārāmatāya mahāariyavaṃsappaṭipadaṃ kathesi, sabbo mahāgāmo āgacchati, therassa mahāsakkāro uppajji. Taṃ aññataro mahāthero adhivāsetuṃ asakkonto ‘‘dīghabhāṇako <pb ed="V" n="3.0122" /> ‘ariyavaṃsaṃ kathemī’ti sabbarattiṃ kolāhalaṃ karotī’’tiādīhi akkosi. Ubhopi ca attano attano vihāraṃ gacchantā gāvutamattaṃ ekapathena agamaṃsu. Sakalagāvutampi so taṃ akkosiyeva. Tato yattha dvinnaṃ vihārānaṃ maggo bhijjati, tattha ṭhatvā dīghabhāṇakatthero taṃ vanditvā ‘‘eso, bhante, tumhākaṃ maggo’’ti āha. So assuṇanto <pb ed="M" n="3.0130" /> viya agamāsi. Theropi vihāraṃ gantvā pāde pakkhāletvā nisīdi. Tamenaṃ antevāsiko ‘‘kiṃ, bhante, sakalagāvutaṃ paribhāsantaṃ na kiñci avocutthā’’ti āha. Thero ‘‘khantiyevāvuso, mayhaṃ bhāro, na akkhanti, ekapaduddhārepi kammaṭṭhānaviyogaṃ na passāmī’’ti āha.</p>

<p rend="bodytext">Vacanameva tadatthaṃ ñāpetukāmānañca patho upāyoti āha <hi rend="bold">‘‘vacanameva vacanapatho’’</hi>ti. Asukhaṭṭhena vā <hi rend="bold">tibbā</hi>. Yañhi na sukhaṃ, taṃ aniṭṭhaṃ tibbanti vuccati. <hi rend="bold">Adhivāsakajātiko hotī</hi>ti yathāvuttavedanānaṃ adhivāsakasabhāvo hoti. Cittalapabbate padhāniyattherassa kira rattiṃ padhānena vītināmetvā ṭhitassa udaravāto uppajjati. So taṃ adhivāsetuṃ asakkonto āvattati parivattati. Tamenaṃ caṅkamanapasse ṭhito piṇḍapātiyatthero āha – ‘‘āvuso, pabbajito nāma adhivāsanasīlo hotī’’ti. So ‘‘sādhu, bhante’’ti adhivāsetvā niccalo sayi. Vāto nābhito yāva hadayaṃ phālesi. Thero vedanaṃ vikkhambhetvā vipassanto muhuttena anāgāmī hutvā parinibbāyi. <hi rend="bold">Evaṃ sabbatthā</hi>ti ‘‘uṇhena phuṭṭhassa sītaṃ patthayato’’tiādinā sabbattha uṇhādinimittaṃ kāmāsavuppatti veditabbā. <hi rend="bold">Natthi sugatibhave sītaṃ vā uṇhaṃ vā</hi>ti aniṭṭhaṃ sītaṃ vā uṇhaṃ vā natthīti adhippāyo. Attaggāhe sati attaniyaggāhoti āha <hi rend="bold">‘‘mayhaṃ sītaṃ uṇhanti gāho diṭṭhāsavo’’</hi>ti.</p>

<p rend="bodytext"><hi rend="bold">Ahaṃ samaṇo</hi>ti ‘‘ahaṃ samaṇo, kiṃ mama jīvitena vā maraṇena vā’’ti evaṃ cintetvāti adhippāyo. <hi rend="bold">Paccavekkhitvā</hi>ti gāmappavesappayojanādiñca paccavekkhitvā. <hi rend="bold">Paṭikkamatī</hi>ti hatthiādīnaṃ samīpagamanato apakkamati. Ṭhāyanti etthāti ṭhānaṃ, kaṇṭakānaṃ ṭhānaṃ <hi rend="bold">kaṇṭakaṭṭhānaṃ,</hi> yattha kaṇṭakāni santi, taṃ okāsanti vuttaṃ hoti. <hi rend="bold">Amanussaduṭṭhānī</hi>ti amanussasañcārena dūsitāni, saparissayānīti attho. <hi rend="bold">Aniyatavatthubhūta</hi>nti aniyatasikkhāpadassa kāraṇabhūtaṃ. <hi rend="bold">Vesiyādibhedato</hi>ti vesiyāvidhavāthullakumārikāpaṇḍakapānāgārabhikkhunibhedato. <hi rend="bold">Samāna</hi>nti samaṃ, avisamanti attho. <hi rend="bold">Akāsi vā</hi>ti tādisaṃ anācāraṃ akāsi vā. <hi rend="bold">Sīlasaṃvarasaṅkhātenā</hi>ti kathaṃ parivajjanaṃ sīlaṃ? Anāsanaparivajjanena hi <pb ed="M" n="3.0131" /> anācāraparivajjanaṃ vuttaṃ. Anācārāgocaraparivajjanaṃ cārittasīlatāya sīlasaṃvaro. Tathā hi bhagavatā ‘‘pātimokkhasaṃvarasaṃvuto viharatī’’ti (vibha. 508) sīlasaṃvaravibhajane ācāragocarasampattiṃ <pb ed="V" n="3.0123" /> dassentena ‘‘atthi anācāro, atthi agocaro’’tiādinā (vibha. 513-514) ācāragocarā vibhajitvā dassitā. ‘‘Caṇḍaṃ hatthiṃ parivajjetī’’ti vacanato hatthiādiparivajjanampi bhagavato vacanānuṭṭhānanti katvā ācārasīlamevāti veditabbaṃ.</p>

<p rend="bodytext"><hi rend="bold">Itipī</hi>ti imināpi kāraṇena ayonisomanasikārasamuṭṭhitattāpi, lobhādisahagatattāpi, kusalappaṭipakkhatopītiādīhi kāraṇehi ayaṃ vitakko akusaloti attho. Iminā nayena <hi rend="bold">sāvajjo</hi>tiādīsupi attho veditabbo. Ettha ca <hi rend="bold">akusalo</hi>tiādinā diṭṭhadhammikaṃ kāmavitakkassa ādīnavaṃ dasseti, <hi rend="bold">dukkhavipāko</hi>ti iminā samparāyikaṃ. <hi rend="bold">Attabyābādhāya saṃvattatī</hi>tiādīsupi imināva nayena ādīnavavibhāvanā veditabbā. Uppannassa kāmavitakkassa anadhivāsanaṃ nāma puna tādisassa anuppādanaṃ. Taṃ panassa pahānaṃ vinodanaṃ byantikaraṇaṃ anabhāvagamananti ca vattuṃ vaṭṭatīti pāḷiyaṃ – ‘‘uppannaṃ kāmavitakkaṃ nādhivāsetī’’ti vatvā ‘‘pajahatī’’tiādi vuttanti tamatthaṃ dassento <hi rend="bold">‘‘anadhivāsento kiṃ karotī’’</hi>tiādimāha. Pahānañcettha vikkhambhanameva, na samucchedoti dassetuṃ <hi rend="bold">‘‘vinodetī’’</hi>tiādi vuttanti vikkhambhanavaseneva attho dassito. <hi rend="bold">Uppannuppanne</hi>ti tesaṃ pāpavitakkānaṃ uppādāvatthāgahaṇaṃ vā kataṃ siyā anavasesaggahaṇaṃ vā. Tesu paṭhamaṃ sandhāyāha <hi rend="bold">‘‘uppannamatte’’</hi>ti, sampatijāteti attho. Anavasesaggahaṇaṃ byāpanicchāyaṃ hotīti dassetuṃ <hi rend="bold">‘‘satakkhattumpi uppannuppanne’’</hi>ti vuttaṃ.</p>

<p rend="bodytext"><hi rend="bold">Ñātivitakko</hi>ti ‘‘amhākaṃ ñātayo sukhajīvino sampattiyuttā’’tiādinā gehassitapemavasena ñātake ārabbha uppannavitakko. <hi rend="bold">Janapadavitakko</hi>ti ‘‘amhākaṃ janapado subhikkho sampannasasso ramaṇīyo’’tiādinā gehassitapemavasena janapadaṃ ārabbha uppannavitakko. Ukkuṭikappadhānādīhi dukkhe nijjiṇṇe samparāye sattā sukhī honti amarāti dukkarakārikāya paṭisaṃyutto amaratthāya vitakko. Taṃ vā ārabbha amarāvikkhepadiṭṭhisahagato amaro ca so vitakko cāti <pb ed="M" n="3.0132" /><hi rend="bold">amarāvitakko. Parānuddayatāpaṭisaṃyutto</hi>ti paresu upaṭṭhākādīsu sahananditādivasena pavatto anuddayatāpatirūpako gehassitapemappaṭisaṃyutto vitakko. <hi rend="bold">Lābhasakkārasilokappaṭisaṃyutto</hi>ti cīvarādilābhena ca sakkārena ca kittisaddena ca ārammaṇakaraṇavasena paṭisaṃyutto. <hi rend="bold">Anavaññattippaṭisaṃyutto</hi>ti ‘‘aho vata maṃ pare na avajāneyyuṃ, na heṭṭhā katvā maññeyyuṃ, pāsāṇacchattaṃ viya garuṃ kareyyu’’nti uppannavitakko.</p>

<p rend="bodytext">Kāmavitakko <pb ed="V" n="3.0124" /> kāmasaṅkappanasabhāvato kāmāsavappattiyā sātisayattā ca kāmanākāroti āha <hi rend="bold">‘‘kāmavitakko panettha kāmāsavo’’</hi>ti. <hi rend="bold">Tabbiseso</hi>ti kāmāsavaviseso bhavasabhāvattāti adhippāyo. Kāmavitakkādike vinodeti attano santānato nīharati etenāti <hi rend="bold">vinodanaṃ,</hi> vīriyanti āha <hi rend="bold">‘‘vīriyasaṃvarasaṅkhātena vinodanenā’’</hi>ti.</p>

<p rend="bodytext">‘‘Satta bojjhaṅgā bhāvitā bahulīkatā vijjāvimuttiyo paripūrentī’’ti vacanato vijjāvimuttīnaṃ anadhigamo tato ca sakalavaṭṭadukkhānativatti <hi rend="bold">abhāvanāya ādīnavo</hi>. Vuttavipariyāyena bhagavato orasaputtabhāvādivasena ca <hi rend="bold">bhāvanāya ānisaṃso</hi> veditabbo. <hi rend="bold">Thomento</hi>ti āsavapahānassa dukkarattā tāya eva dukkarakiriyāya taṃ abhitthavanto. <hi rend="bold">Saṃvareneva pahīnā</hi>ti saṃvarena pahīnā eva. Tena vuttaṃ <hi rend="bold">‘‘na appahīnesuyeva pahīnasaññī’’</hi>ti.</p>

<p rend="centre">Āsavasuttavaṇṇanā niṭṭhitā.</p>

<p rend="title">5. Dārukammikasuttavaṇṇanā</p>

<p rend="bodytext" n="59"><hi rend="paranum">59</hi><hi rend="dot">.</hi> Pañcame <hi rend="bold">puttasambādhasayana</hi>nti puttehi sambādhasayanaṃ. Ettha puttasīsena dārapariggahaṃ puttadāresu uppilo viya. Tena tesaṃ rogādihetu sokābhibhavena ca cittassa saṃkiliṭṭhataṃ dasseti. <hi rend="bold">Kāmabhoginā</hi>ti iminā pana rāgābhibhavanti. Ubhayenapi vikkhittacittataṃ dasseti. <hi rend="bold">Kāsikacandana</hi>nti ujjalacandanaṃ. Taṃ kira vaṇṇavisesasamujjalaṃ hoti pabhassaraṃ, tadatthameva naṃ saṇhataraṃ karonti. Tenevāha <hi rend="bold">‘‘saṇhacandana’’</hi>nti <pb ed="M" n="3.0133" />, kāsikavatthañca candanañcāti attho. <hi rend="bold">Mālāgandhavilepana</hi>nti vaṇṇasobhatthañceva sugandhabhāvatthañca mālaṃ, sugandhabhāvatthāya gandhaṃ, chavirāgakaraṇatthañceva subhatthañca vilepanaṃ dhārentena. <hi rend="bold">Jātarūparajata</hi>nti suvaṇṇañceva avasiṭṭhadhanañca sādiyantena. Sabbenapi kāmesu abhigiddhabhāvameva pakāseti.</p>

<p rend="centre">Dārukammikasuttavaṇṇanā niṭṭhitā.</p>

<p rend="title">6. Hatthisāriputtasuttavaṇṇanā</p>

<p rend="bodytext" n="60"><hi rend="paranum">60</hi><hi rend="dot">.</hi> Chaṭṭhe hatthiṃ sāretīti hatthisārī, tassa puttoti <hi rend="bold">hatthisāriputto</hi>. So kira sāvatthiyaṃ hatthiācariyassa putto bhagavato santike pabbajitvā tīṇi piṭakāni uggahetvā sukhumesu <pb ed="V" n="3.0125" /> khandhadhātuāyatanādīsu atthantaresu kusalo ahosi. Tena vuttaṃ – <hi rend="bold">‘‘therānaṃ bhikkhūnaṃ abhidhammakathaṃ kathentānaṃ antarantarā kathaṃ opātetī’’</hi>ti. Tattha <hi rend="bold">antarantarā kathaṃ opātetī</hi>ti therehi vuccamānassa kathāpabandhassa antare antare attano kathaṃ pavesetīti attho. <hi rend="bold">Pañcahi saṃsaggehī</hi>ti savanasaṃsaggo, dassanasaṃsaggo, samullāpasaṃsaggo, sambhogasaṃsaggo, kāyasaṃsaggoti imehi pañcahi saṃsaggehi. <hi rend="bold">Kiṭṭhakhādako</hi>ti kiṭṭhaṭṭhāne uppannasassañhi kiṭṭhanti vuttaṃ kāraṇūpacārena. <hi rend="bold">Sippiyo</hi> suttiyo. <hi rend="bold">Sambukā</hi>ti saṅkhamāha.</p>

<p rend="bodytext"><hi rend="bold">Gihibhāve vaṇṇaṃ kathesī</hi>ti (dī. ni. aṭṭha. 1.422) kassapasammāsambuddhassa kira sāsane dve sahāyakā ahesuṃ, aññamaññaṃ samaggā ekatova sajjhāyanti. Tesu eko anabhirato gihibhāve cittaṃ uppādetvā itarassa ārocesi. So gihibhāve ādīnavaṃ, pabbajjāya ānisaṃsaṃ dassetvā ovadi. So taṃ sutvā abhiramitvā puna ekadivasaṃ tādise citte uppanne taṃ etadavoca – ‘‘mayhaṃ, āvuso, evarūpaṃ cittaṃ uppajjati, imāhaṃ pattacīvaraṃ tuyhaṃ dassāmī’’ti. So pattacīvaralobhena tassa gihibhāve ānisaṃsaṃ dassetvā pabbajjāya ādīnavaṃ kathesi. Tassa taṃ sutvāva gihibhāvato cittaṃ nivattetvā pabbajjāyameva abhirami. Evamesa tadā sīlavantassa bhikkhuno gihibhāve <pb ed="M" n="3.0134" /> ānisaṃsakathāya kathitattā idāni cha vāre vibbhamitvā sattamavāre pabbajitvā mahāmoggallānassa mahākoṭṭhikattherassa ca abhidhammakathaṃ kathentānaṃ antarantarā kathaṃ opātesi. Atha naṃ mahākoṭṭhikatthero apasādesi. So mahāsāvakassa kathite patiṭṭhātuṃ asakkonto vibbhamitvā gihi jāto. Poṭṭhapādassa panāyaṃ gihisahāyako ahosi, tasmā vibbhamitvā dvīhatīhaccayena poṭṭhapādassa santikaṃ gato. Atha naṃ so disvā – ‘‘samma, kiṃ tayā kataṃ, evarūpassa nāma satthu sāsanā apasakkantosi, ehi pabbajituṃ dāni te vaṭṭatī’’ti taṃ gahetvā bhagavato santikaṃ agamāsi. Tasmiṃ ṭhāne pabbajitvā arahattaṃ pāpuṇi. Tena vuttaṃ <hi rend="bold">‘‘sattame vāre pabbajitvā arahattaṃ pāpuṇī’’</hi>ti.</p>

<p rend="centre">Hatthisāriputtasuttavaṇṇanā niṭṭhitā.</p>

<p rend="title">7. Majjhesuttavaṇṇanā</p>

<p rend="bodytext" n="61"><hi rend="paranum">61</hi><hi rend="dot">.</hi> Sattame <hi rend="bold">mantā</hi>ti ya-kāralopena niddeso, karaṇatthe vā etaṃ paccattavacanaṃ. Tenāha <hi rend="bold">‘‘tāya ubho ante viditvā’’</hi>ti. <hi rend="bold">Phassavasena nibbattattā</hi>ti dvayadvayasamāpattiyaṃ aññamaññaṃ samphassavasena nibbattattā, ‘‘phassapaccayā taṇhā, taṇhāpaccayā upādānaṃ, upādānapaccayā bhavo <pb ed="V" n="3.0126" />, bhavapaccayā jātī’’ti iminā cānukkamena phassasamuṭṭhānattā imassa kāyassa phassavasena nibbattattāti vuttaṃ. <hi rend="bold">Eko anto</hi>ti ettha ayaṃ <hi rend="bold">anta</hi>-saddo antaabbhantaramariyādalāmakaabhāvakoṭṭhāsapadapūraṇasamīpādīsu dissati. ‘‘Antapūro udarapūro’’tiādīsu (su. ni. 197) hi ante antasaddo. ‘‘Caranti loke parivārachannā anto asuddhā, bahi sobhamānā’’tiādīsu (saṃ. ni. 1.122) abbhantare. ‘‘Kāyabandhanassa anto jīrati (cūḷava. 278) sā haritantaṃ vā panthantaṃ vā selantaṃ vā udakantaṃ vā’’tiādīsu (ma. ni. 1.304) mariyādāyaṃ. ‘‘Antamidaṃ, bhikkhave, jīvikāna’’ntiādīsu (saṃ. ni. 3.80; itivu. 91) lāmake. ‘‘Esevanto dukkhassā’’tiādīsu (ma. ni. 3.393; saṃ. ni. 2.51) abhāve. Sabbapaccayasaṅkhayo hi dukkhassa abhāvo <pb ed="M" n="3.0135" /> koṭītipi vuccati. ‘‘Tayo antā’’tiādīsu (dī. ni. 3.305) koṭṭhāse. ‘‘Iṅgha tāva suttantaṃ vā gāthāyo vā abhidhammaṃ vā pariyāpuṇassu, suttante okāsaṃ kārāpetvā’’ti (pāci. 442) ca ādīsu padapūraṇe. ‘‘Gāmantaṃ vā osaṭo (pārā. 409-410; cūḷava. 343) gāmantasenāsana’’ntiādīsu (pārā. aṭṭha. 2.410) samīpe. Svāyamidha koṭṭhāse vattatīti <hi rend="bold">ayameko koṭṭhāso</hi>ti.</p>

<p rend="bodytext">Santo paramatthato vijjamāno dhammasamūhoti <hi rend="bold">sakkāyo,</hi> pañcupādānakkhandhā. Tenāha <hi rend="bold">‘‘tebhūmakavaṭṭa’’</hi>nti. Sesamettha suviññeyyameva.</p>

<p rend="centre">Majjhesuttavaṇṇanā niṭṭhitā.</p>

<p rend="title">8. Purisindriyañāṇasuttavaṇṇanā</p>

<p rend="bodytext" n="62"><hi rend="paranum">62</hi><hi rend="dot">.</hi> Aṭṭhame nibbattivasena apāyasaṃvattaniyena vā kammunā apāyesu niyuttoti <hi rend="bold">āpāyiko nerayiko</hi>ti etthāpi eseva nayo. Avīcimhi uppajjitvā tattha āyukappasaññitaṃ antarakappaṃ tiṭṭhatīti <hi rend="bold">kappaṭṭho</hi>. Nirayūpapattipariharaṇavasena tikicchituṃ asakkuṇeyyoti <hi rend="bold">atekiccho. Akhaṇḍānī</hi>ti ekadesenapi akhaṇḍitāni. Bhinnakālato paṭṭhāya bījaṃ bījatthāya na upakappati. <hi rend="bold">Apūtīnī</hi>ti udakatemanena apūtikāni. Pūtikañhi bījaṃ bījatthāya na upakappati. <hi rend="bold">Avātātapahatānī</hi>ti vātena ca ātapena ca na hatāni nirojataṃ na pāpitāni. Nirojañhi kasaṭaṃ bījaṃ bījatthāya na upakappati. ‘‘Sārādānī’’ti vattabbe ā-kārassa rassattaṃ katvā pāḷiyaṃ <hi rend="bold">‘‘sāradānī’’</hi>ti vuttanti āha <hi rend="bold">‘‘sārādānī’’</hi>ti. Taṇḍulasārassa ādānato <pb ed="V" n="3.0127" /><hi rend="bold">sārādāni,</hi> gahitasārāni patiṭṭhitasārāni. Nissarañhi bījaṃ bījatthāya na upakappati. <hi rend="bold">Sukhasayitānī</hi>ti cattāro māse koṭṭhe pakkhittaniyāmeneva sukhasayitāni suṭṭhu sannicitāni. <hi rend="bold">Maṇḍakhette</hi>ti ūsakhārādidosehi aviddhaste sārakkhette. <hi rend="bold">Abhido</hi>ti abhi-saddena samānatthanipātapadanti āha <hi rend="bold">‘‘abhiaḍḍharatta’’</hi>nti. Natthi etassa bhidāti vā <hi rend="bold">abhido</hi>. ‘‘Abhidaṃ aḍḍharatta’’nti vattabbe upayogatthe paccattavacanaṃ. <hi rend="bold">Aḍḍharatta</hi>nti <pb ed="M" n="3.0136" /> ca accantasaṃyogavacanaṃ, bhummatthe vā. Tasmā <hi rend="bold">abhido aḍḍharatta</hi>nti abhinne aḍḍharattasamayeti attho. Puṇṇamāsiyañhi gaganamajjhassa purato vā pacchato vā cande ṭhite aḍḍharattasamayo bhinno nāma hoti, majjhe eva pana ṭhite abhinno nāma.</p>

<p rend="bodytext"><hi rend="bold">Suppabuddhasunakkhattādayo</hi>ti ettha (dha. pa. aṭṭha. 2.127 suppabuddhasakyavatthu) suppabuddho kira sākiyo ‘‘mama dhītaraṃ chaḍḍetvā nikkhanto, mama puttaṃ pabbājetvā tassa veriṭṭhāne ṭhito cā’’ti imehi dvīhi kāraṇehi satthari āghātaṃ bandhitvā ekadivasaṃ ‘‘na dāni nimantitaṭṭhānaṃ gantvā bhuñjituṃ dassāmī’’ti gamanamaggaṃ pidahitvā antaravīthiyaṃ suraṃ pivanto nisīdi. Athassa satthari bhikkhusaṅghaparivute taṃ ṭhānaṃ āgate ‘‘satthā āgato’’ti ārocesuṃ. So āha – ‘‘purato gacchāti tassa vadetha, nāyaṃ mayā mahallakataro, nāssa maggaṃ dassāmī’’ti. Punappunaṃ vuccamānopi tatheva nisīdi. Satthā mātulassa santikā maggaṃ alabhitvā tatova nivatti. Sopi carapurisaṃ pesesi – ‘‘gaccha tassa kathaṃ sutvā ehī’’ti. Satthāpi nivattanto sitaṃ katvā ānandattherena – ‘‘ko nu kho, bhante, sitapātukamme paccayo’’ti puṭṭho āha – ‘‘passasi, ānanda, suppabuddha’’nti. Passāmi, bhante. Bhāriyaṃ tena kammaṃ kataṃ mādisassa buddhassa maggaṃ adentena, ito sattame divase heṭṭhāpāsāde pāsādamūle pathaviyā pavisissatī’’ti ācikkhi.</p>

<p rend="bodytext">Sunakkhattopi (ma. ni. aṭṭha. 1.147) pubbe bhagavantaṃ upasaṅkamitvā dibbacakkhuparikammaṃ pucchi. Athassa bhagavā kathesi. So dibbacakkhuṃ nibbattetvā ālokaṃ vaḍḍhetvā olokento devaloke nandanavanacittalatāvanaphārusakavanamissakavanesu dibbasampattiṃ anubhavamāne devaputte ca devadhītaro ca disvā – ‘‘etesaṃ evarūpāya attabhāvasampattiyā ṭhitānaṃ kira madhuro nu kho saddo bhavissatī’’ti saddaṃ sotukāmo hutvā dasabalaṃ upasaṅkamitvā dibbasotadhātuparikammaṃ pucchi. Bhagavā panassa – ‘‘dibbasotadhātussa upanissayo natthī’’ti ñatvā parikammaṃ na kathesi. Na hi buddhā yaṃ na bhavissati, tassa parikammaṃ kathenti. So bhagavati āghātaṃ bandhitvā cintesi – ‘‘ahaṃ samaṇaṃ gotamaṃ paṭhamaṃ dibbacakkhuparikammaṃ <pb ed="V" n="3.0128" /> pucchiṃ, so mayhaṃ ‘sampajjatu vā mā vā sampajjatū’ti kathesi. Ahaṃ pana paccattapurisakārena taṃ nibbattetvā dibbasotadhātuparikammaṃ pucchiṃ, taṃ me na kathesi. Addhā evaṃ <pb ed="M" n="3.0137" /> hoti ‘ayaṃ rājapabbajito dibbacakkhuñāṇaṃ nibbattetvā, dibbasotañāṇaṃ nibbattetvā, cetopariyakammañāṇaṃ nibbattetvā, āsavānaṃ khaye ñāṇaṃ nibbattetvā, mayā samasamo bhavissatī’ti issāmacchariyavasena mayhaṃ na kathetī’’ti bhiyyoso āghātaṃ bandhitvā kāsāyāni chaḍḍetvā gihibhāvaṃ patvāpi na tuṇhībhūto vihāsi. Dasabalaṃ pana asatā tucchena abbhācikkhitvā apāyūpago ahosi. Tampi bhagavā byākāsi. Vuttañhetaṃ – ‘‘evampi kho, bhaggava, sunakkhatto licchaviputto mayā vuccamāno apakkameva imasmā dhammavinayā, yathā taṃ āpāyiko’’ti (dī. ni. 3.6). Tena vuttaṃ <hi rend="bold">‘‘aparepi suppabuddhasunakkhattādayo bhagavatā ñātāvā’’</hi>ti. <hi rend="bold">Ādi</hi>-saddena kokālikādīnaṃ saṅgaho daṭṭhabbo.</p>

<p rend="bodytext"><hi rend="bold">Susīmo paribbājako</hi>ti (saṃ. ni. aṭṭha. 2.2.70) evaṃnāmako vedaṅgesu kusalo paṇḍito paribbājako. Aññatitthiyā hi parihīnalābhasakkārasilokā ‘‘samaṇo gotamo na jātigottādīni ārabbha lābhaggappatto jāto, kaviseṭṭho panesa uttamakavitāya sāvakānaṃ bandhaṃ bandhitvā deti. Te taṃ uggaṇhitvā upaṭṭhākānaṃ upanisinnakathampi anumodanampi sarabhaññampīti evamādīni kathenti. Te tesaṃ pasannānaṃ lābhaṃ upasaṃharanti. Sace mayaṃ yaṃ samaṇo gotamā jānāti, tato thokaṃ jāneyyāma, attano samayaṃ tattha pakkhipitvā mayampi upaṭṭhākānaṃ katheyyāma. Tato etehi lābhitarā bhaveyyāma. Ko nu kho samaṇassa gotamassa santike pabbajitvā khippameva uggaṇhituṃ sakkhissatī’’ti evaṃ cintetvā ‘‘susimo paṭibalo’’ti disvā upasaṅkamitvā evamāhaṃsu ‘‘ehi tvaṃ, āvuso susīma, samaṇe gotame brahmacariyaṃ cara, tvaṃ dhammaṃ pariyāpuṇitvā amhe vāceyyāsi, taṃ mayaṃ dhammaṃ pariyāpuṇitvā gihīnaṃ bhāsissāma, evaṃ mayampi sakkatā bhavissāma garukatā mānitā pūjitā lābhino cīvarapiṇḍapātasenāsanagilānapaccayabhesajjaparikkhārāna’’nti (saṃ. ni. 2.70).</p>

<p rend="bodytext">Atha susīmo paribbājako tesaṃ vacanaṃ sampaṭicchitvā yenānando tenupasaṅkami, upasaṅkamitvā pabbajjaṃ yāci. Thero ca taṃ ādāya bhagavantaṃ <pb ed="M" n="3.0138" /> upasaṅkamitvā etamatthaṃ ārocesi. Bhagavā pana cintesi ‘‘ayaṃ paribbājako titthiyasamaye ‘ahaṃ pāṭiekko satthā’ti paṭijānamāno carati, ‘idheva maggabrahmacariyaṃ carituṃ icchāmī’ti kira vadati, kiṃ nu kho mayi pasanno, udāhu mayhaṃ vā mama sāvakānaṃ dhammakathāya pasanno’’ti. Athassa ekaṭṭhānepi pasādābhāvaṃ ñatvā ‘‘ayaṃ mama sāsane ‘dhammaṃ thenessāmī’ti pabbajati, itissa āgamanaṃ <pb ed="V" n="3.0129" /> aparisuddhaṃ, nipphatti nu kho kīdisā’’ti olokento ‘‘kiñcāpi ‘dhammaṃ thenessāmī’ti pabbajati, katipāheneva pana ghaṭetvā arahattaṃ gaṇhissatī’’ti ñatvā ‘‘tenahānanda, susīmaṃ pabbājethā’’ti āha. Taṃ sandhāyetaṃ vuttaṃ <hi rend="bold">‘‘evaṃ bhagavatā ko ñāto? Susīmo paribbājako’’</hi>ti.</p>

<p rend="bodytext"><hi rend="bold">Santatimahāmatto</hi>ti (dha. pa. aṭṭha. 2.141 santatimahāmattavatthu) so kira ekasmiṃ kāle rañño pasenadissa paccantaṃ kupitaṃ vūpasametvā āgato. Athassa rājā tuṭṭho satta divasāni rajjaṃ datvā ekaṃ naccagītakusalaṃ itthiṃ adāsi. So satta divasāni surāmadamatto hutvā sattame divase sabbālaṅkārappaṭimaṇḍito hatthikkhandhavaragato nahānatitthaṃ gacchanto satthāraṃ piṇḍāya pavisantaṃ dvārantare disvā hatthikkhandhavaragatova sīsaṃ cāletvā vandi. Satthā sitaṃ katvā ‘‘ko nu kho, bhante, sitapātukaraṇe hetū’’ti ānandattherena puṭṭho sitakāraṇaṃ ācikkhanto āha – ‘‘passasi, ānanda, santatimahāmattaṃ, ajjeva sabbābharaṇappaṭimaṇḍito mama santikaṃ āgantvā cātuppadikagāthāvasāne arahattaṃ patvā parinibbāyissatī’’ti. Tena vuttaṃ <hi rend="bold">‘‘evaṃ ko ñāto bhagavatāti? Santatimahāmatto’’</hi>ti.</p>

<p rend="centre">Purisindriyañāṇasuttavaṇṇanā niṭṭhitā.</p>

<p rend="title">9. Nibbedhikasuttavaṇṇanā</p>

<p rend="bodytext" n="63"><hi rend="paranum">63</hi><hi rend="dot">.</hi> Navame parihāyati attano phalaṃ pariggahetvā vattati, tassa vā kāraṇabhāvaṃ upagacchatīti <hi rend="bold">pariyāyo</hi>ti idha kāraṇaṃ vuttanti āha <hi rend="bold">‘‘nibbijjhanakāraṇa’’</hi>nti.</p>

<p rend="bodytext">‘‘Anujānāmi <pb ed="M" n="3.0139" />, bhikkhave, ahatānaṃ vatthānaṃ diguṇaṃ saṅghāṭi’’nti ettha hi paṭalaṭṭho guṇaṭṭho. ‘‘Accenti kālā tarayanti rattiyo, vayoguṇā anupubbaṃ jahantī’’ti (saṃ. ni. 1.4) ettha rāsaṭṭho guṇaṭṭho. ‘‘Sataguṇā dakkhiṇā pāṭikaṅkhitabbā’’ti (ma. ni. 3.379) ettha ānisaṃsaṭṭho. ‘‘Antaṃ antaguṇaṃ (dī. ni. 2.377; ma. ni. 1.110; khu. pā. 3.dvattiṃsākāro), kayirā mālāguṇe bahū’’ti (dha. pa. 53) ettha bandhanaṭṭho guṇaṭṭho. Idhāpi esova adhippetoti āha <hi rend="bold">‘‘bandhanaṭṭhena guṇā’’</hi>ti. Kāmarāgassa saṃyojanassa paccayabhāvena vatthukāmesupi bandhanaṭṭho rāsaṭṭho vā guṇaṭṭho daṭṭhabbo. <hi rend="bold">Cakkhuviññeyyā</hi>ti vā cakkhuviññāṇataṃdvārikaviññāṇehi jānitabbā. <hi rend="bold">Sotaviññeyyā</hi>tiādīsupi eseva nayo. <hi rend="bold">Iṭṭhārammaṇabhūtā</hi>ti <pb ed="V" n="3.0130" /> sabhāveneva iṭṭhārammaṇajātikā, iṭṭhārammaṇabhāvaṃ vā pattā. <hi rend="bold">Kamanīyā</hi>ti kāmetabbā. <hi rend="bold">Manavaḍḍhanakā</hi>ti manoharā. Etena parikappanatopi iṭṭhārammaṇabhāvaṃ saṅgaṇhāti. <hi rend="bold">Piyajātikā</hi>ti piyāyitabbasabhāvā. <hi rend="bold">Kāmūpasañhitā</hi>ti kāmarāgena upecca sambandhanīyā sambandhā kātabbā. Tenāha <hi rend="bold">‘‘ārammaṇaṃ katvā’’</hi>tiādi. <hi rend="bold">Saṅkapparāgo</hi>ti vā subhādivasena saṅkappitavutthamhi uppannarāgo. Evamettha vatthukāmaṃ paṭikkhipitvā kilesakāmo vutto tasseva vasena tesampi kāmabhāvasiddhito, kilesakāmassapi iṭṭhavedanā diṭṭhādisampayogabhedena pavattiākārabhedena ca atthi vicittakāti tato visesetuṃ <hi rend="bold">‘‘citravicitrārammaṇānī’’</hi>ti āha, nānappakārāni rūpādiārammaṇānīti attho.</p>

<p rend="bodytext"><hi rend="bold">Athettha dhīrā vinayanti chanda</hi>nti atha etesu ārammaṇesu dhitisampannā paṇḍitā chandarāgaṃ vinayanti.</p>

<p rend="bodytext"><hi rend="bold">Tajjātika</hi>nti taṃsabhāvaṃ, atthato pana tassa kāmassa anurūpanti vuttaṃ hoti. Puññassa bhāgo puññabhāgo, puññakoṭṭhāso. Tena nibbatto, tattha vā bhavoti <hi rend="bold">puññabhāgiyo. Apuññabhāgiyo</hi>ti etthāpi eseva nayo. Vipākoyeva <hi rend="bold">vepakka</hi>nti āha <hi rend="bold">‘‘vohāravipāka’’</hi>nti.</p>

<p rend="bodytext"><hi rend="bold">Sabbasaṅgāhikā</hi>ti kusalākusalasādhāraṇā. <hi rend="bold">Saṃvidahanacetanā</hi>ti sampayuttadhammesu saṃvidahanalakkhaṇā cetanā. <hi rend="bold">Urattāḷi</hi>nti uraṃ tāḷetvā <pb ed="M" n="3.0140" />. <hi rend="bold">Ekapada</hi>nti ekapadacitaṃ mantaṃ. Tenāha <hi rend="bold">‘‘ekapadamantaṃ vā’’</hi>tiādi.</p>

<p rend="centre">Nibbedhikasuttavaṇṇanā niṭṭhitā.</p>

<p rend="title">10. Sīhanādasuttavaṇṇanā</p>

<p rend="bodytext" n="64"><hi rend="paranum">64</hi><hi rend="dot">.</hi> Dasame <hi rend="bold">tathāgatabalānī</hi>ti aññehi asādhāraṇāni tathāgatasseva balāni. Nanu cetāni sāvakānampi ekaccāni uppajjantīti? Kāmaṃ uppajjanti, yādisāni pana buddhānaṃ ṭhānāṭṭhānañāṇādīni, na tādisāni tadaññesaṃ kadāci uppajjantīti aññehi asādhāraṇāni. Imameva hi yathāvuttaṃ lesaṃ apekkhitvā sādhāraṇabhāvato āsayānusayañāṇādīsu eva asādhāraṇasamaññā niruḷhā. Yathā pubbabuddhānaṃ balāni puññassa sampattiyā āgatāni, tathā āgatabalānīti vā <hi rend="bold">tathāgatabalāni</hi>. Usabhassa idaṃ <hi rend="bold">āsabhaṃ,</hi> seṭṭhaṭṭhānaṃ. <hi rend="bold">Pamukhanāda</hi>nti seṭṭhanādaṃ <pb ed="V" n="3.0131" />. <hi rend="bold">Paṭivedhañāṇañceva desanāñāṇañcā</hi>ti ettha paññāya pabhāvitaṃ attano ariyaphalāvahaṃ paṭivedhañāṇaṃ. Karuṇāya pabhāvitaṃ sāvakānaṃ ariyaphalāvahaṃ desanāñāṇaṃ. Tattha paṭivedhañāṇaṃ uppajjamānaṃ uppannanti duvidhaṃ. Tañhi abhinikkhamanato yāva arahattamaggā uppajjamānaṃ, phalakkhaṇe uppannaṃ nāma. Tusitabhavanato yāva mahābodhipallaṅke arahattamaggā uppajjamānaṃ, phalakkhaṇe uppannaṃ nāma. Dīpaṅkarato paṭṭhāya yāva arahattamaggā uppajjamānaṃ, phalakkhaṇe uppannaṃ nāma. Desanāñāṇampi pavattamānaṃ pavattanti duvidhaṃ. Tañhi yāva aññātakoṇḍaññassa sotāpattimaggā pavattamānaṃ, phalakkhaṇe pavattaṃ nāma. Tesu paṭivedhañāṇaṃ lokuttaraṃ, desanāñāṇaṃ lokiyaṃ. Ubhayampi panetaṃ aññehi asādhāraṇaṃ, buddhānaññeva orasañāṇaṃ.</p>

<p rend="bodytext"><hi rend="bold">Ṭhānañca ṭhānato pajānātī</hi>ti kāraṇañca kāraṇato pajānāti. Yasmā tattha phalaṃ tiṭṭhati tadāyattavuttitāya uppajjati ceva pavattati ca, tasmā ṭhānanti vuccati. Bhagavā ‘‘ye ye dhammā yesaṃ yesaṃ dhammānaṃ hetū paccayā uppādāya, taṃ taṃ ṭhānaṃ, ye ye dhammā yeyaṃ yeyaṃ dhammānaṃ na hetū na paccayā uppādāya, taṃ taṃ aṭṭhāna’’nti pajānanto ṭhānato aṭṭhānato yathābhūtaṃ pajānāti.</p>

<p rend="bodytext">Samādiyantīti <pb ed="M" n="3.0141" /><hi rend="bold">samādānāni,</hi> tāni pana samādiyitvā katāni hontīti āha <hi rend="bold">‘‘samādiyitvā katāna’’</hi>nti. <hi rend="bold">Kammameva vā kammasamādāna</hi>nti etena ‘‘samādāna’’nti saddassa apubbatthābhāvaṃ dasseti muttagatasadde gatasaddassa viya. <hi rend="bold">Gatī</hi>ti nirayādigatiyo. <hi rend="bold">Upadhī</hi>ti attabhāvo. <hi rend="bold">Kālo</hi>ti kammassa vipaccanārahakālo. <hi rend="bold">Payogo</hi>ti vipākuppattiyā paccayabhūtā kiriyā.</p>

<p rend="bodytext"><hi rend="bold">Catunnaṃ jhānāna</hi>nti paccanīkajjhāpanaṭṭhena ārammaṇūpanijjhānaṭṭhena ca catunnaṃ rūpāvacarajjhānānaṃ. Catukkanayena hetaṃ vuttaṃ. <hi rend="bold">Aṭṭhannaṃ vimokkhāna</hi>nti ‘‘rūpī rūpāni passatī’’tiādīnaṃ (ma. ni. 2.248; 3.312; dha. sa. 248; paṭi. ma. 1.209) aṭṭhannaṃ vimokkhānaṃ. <hi rend="bold">Tiṇṇaṃ samādhīna</hi>nti savitakkasavicārādīnaṃ tiṇṇaṃ samādhīnaṃ. <hi rend="bold">Navannaṃ anupubbasamāpattīna</hi>nti paṭhamajjhānasamāpattiādīnaṃ navannaṃ anupubbasamāpattīnaṃ. Ettha ca paṭipāṭiyā aṭṭhannaṃ samādhītipi nāmaṃ, samāpattītipi cittekaggatāsabbhāvato, nirodhasamāpattiyā tadabhāvato na samādhīti nāmaṃ. <hi rend="bold">Hānabhāgiyaṃ dhamma</hi>nti appaguṇehi paṭhamajjhānādīhi vuṭṭhitassa saññāmanasikārānaṃ kāmādipakkhandanaṃ. <hi rend="bold">Visesabhāgiyaṃ dhamma</hi>nti paguṇehi paṭhamajjhānādīhi vuṭṭhitassa saññāmanasikārānaṃ dutiyajjhānādipakkhandanaṃ. Iti saññāmanasikārānaṃ <pb ed="V" n="3.0132" /> kāmādidutiyajjhānādipakkhandanāni hānabhāgiyavisesabhāgiyadhammāti dassitāni. Tehi pana jhānānaṃ taṃsabhāvatā dhammasaddena vuttā. <hi rend="bold">Tasmā</hi>ti vuttamevatthaṃ hetubhāvena paccāmasati. <hi rend="bold">Vodāna</hi>nti paguṇatāsaṅkhātaṃ vodānaṃ. Tañhi paṭhamajjhānādīhi vuṭṭhahitvā dutiyajjhānādīnaṃ adhigamassa paccayattā <hi rend="bold">‘‘vuṭṭhāna’’</hi>nti vuttaṃ. Ye pana ‘‘nirodhato phalasamāpattiyā vuṭṭhānanti pāḷi natthī’’ti vadanti. Te ‘‘nirodhā vuṭṭhahantassa nevasaññānāsaññāyatanaṃ phalasamāpattiyā anantarapaccayena paccayo’’ti imāya <hi rend="bold">pāḷiyaṃ</hi> (paṭṭhā. 1.1.417) paṭisedhetabbā.</p>

<p rend="centre">Sīhanādasuttavaṇṇanā niṭṭhitā.</p>

<p rend="centre">Mahāvaggavaṇṇanā niṭṭhitā.</p>

<p rend="chapter">7. Devatāvaggo</p>

<p rend="title">1-3. Anāgāmiphalasuttādivaṇṇanā</p>

<p rend="bodytext" n="65-67"><hi rend="paranum">65-67</hi><hi rend="dot">.</hi> Sattamassa <pb ed="M" n="3.0142" /> paṭhamādīni uttānatthāni. Tatiye abhisamācāre uttamasamācāre bhavaṃ <hi rend="bold">ābhisamācārikaṃ,</hi> vattappaṭipattivattaṃ. Tenāha <hi rend="bold">‘‘uttamasamācārabhūta’’</hi>ntiādi. <hi rend="bold">Sekhapaṇṇattisīla</hi>nti sekhiyavasena paññattasīlaṃ.</p>

<p rend="centre">Anāgāmiphalasuttādivaṇṇanā niṭṭhitā.</p>

<p rend="title">4-5. Saṅgaṇikārāmasuttādivaṇṇanā</p>

<p rend="bodytext" n="68-69"><hi rend="paranum">68-69</hi><hi rend="dot">.</hi> Catutthe gaṇena saṅgaṇaṃ samodhānaṃ gaṇasaṅgaṇikā, sā āramitabbaṭṭhena ārāmo etassāti <hi rend="bold">gaṇasaṅgaṇikārāmo. Saṅgaṇikā</hi>ti vā sakaparisasamodhānaṃ. <hi rend="bold">Gaṇo</hi>ti nānājanasamodhānaṃ. Sesamettha suviññeyyameva. Pañcamaṃ uttānatthameva.</p>

<p rend="centre">Saṅgaṇikārāmasuttādivaṇṇanā niṭṭhitā.</p>

<p rend="title">6. Samādhisuttavaṇṇanā</p>

<p rend="bodytext" n="70"><hi rend="paranum">70</hi><hi rend="dot">.</hi> Chaṭṭhe <pb ed="V" n="3.0133" /> paṭippassambhanaṃ paṭippassaddhīti atthato ekanti āha <hi rend="bold">‘‘na paṭippassaddhiladdhenāti kilesappaṭippassaddhiyā aladdhenā’’</hi>ti. Sukkapakkhe <hi rend="bold">santenā</hi>tiādīsu aṅgasantatāya ārammaṇasantatāya sabbakilesasantatāya ca santena, atappaniyaṭṭhena <hi rend="bold">paṇītena,</hi> kilesappaṭippassaddhiyā laddhattā, kilesappaṭippassaddhibhāvaṃ vā laddhattā <hi rend="bold">paṭippassaddhiladdhena,</hi> passaddhikilesena vā arahatā laddhattā <hi rend="bold">paṭippassaddhiladdhena,</hi> ekodibhāvena adhigatattā <hi rend="bold">ekodibhāvādhigatenā</hi>ti evamattho daṭṭhabbo.</p>

<p rend="centre">Samādhisuttavaṇṇanā niṭṭhitā.</p>

<p rend="title">7-10. Sakkhibhabbasuttādivaṇṇanā</p>

<p rend="bodytext" n="71-74"><hi rend="paranum">71-74</hi><hi rend="dot">.</hi> Sattame <pb ed="M" n="3.0143" /><hi rend="bold">tasmiṃ tasmiṃ visese</hi>ti tasmiṃ tasmiṃ sacchikātabbe visese. Sakkhibhāvāya paccakkhakāritāya bhabbo sakkhibhabbo, tassa bhāvo sakkhibhabbatā. Taṃ <hi rend="bold">sakkhibhabbataṃ. Sati satiāyatane</hi>ti sati satikāraṇe. Kiñcettha kāraṇaṃ? Abhiññā vā abhiññāpādakajjhānaṃ vā, avasāne pana chaṭṭhābhiññāya arahattaṃ vā kāraṇaṃ, arahattassa vipassanā vāti veditabbaṃ. Yañhi taṃ tatra tatra sakkhibhabbatāsaṅkhātaṃ iddhividhapaccanubhavanādi, tassa abhiññā kāraṇaṃ. Atha iddhividhapaccanubhavanādi abhiññā, evaṃ sati abhiññāpādakajjhānaṃ kāraṇaṃ. Arahattampi ‘‘kudāssu nāmāhaṃ tadāyatanaṃ upasampajja viharissāmī’’ti anuttaresu vimokkhesu pihaṃ upaṭṭhapetvā chaṭṭhābhiññaṃ nibbattentassa kāraṇaṃ. Idañca sabbasādhāraṇaṃ na hoti, sādhāraṇavasena pana arahattassa vipassanā kāraṇaṃ. Atha vā <hi rend="bold">sati āyatane</hi>ti tassa tassa visesādhigamassa upanissayasaṅkhāte kāraṇe satīti evamettha attho daṭṭhabbo.</p>

<p rend="bodytext">Hānabhāgiyādīsu ‘‘paṭhamajjhānassa lābhiṃ kāmasahagatā saññāmanasikārā samudācaranti, hānabhāgiyo samādhi. Tadanudhammatā sati santiṭṭhati, ṭhitibhāgiyo samādhi. Avitakkasahagatā saññāmanasikārā samudācaranti, visesabhāgiyo samādhi. Nibbidāsahagatā saññāmanasikārā samudācaranti virāgūpasaṃhitā, nibbedhabhāgiyo samādhī’’ti (vibha. 799) iminā nayena sabbasamāpattiyo vitthāretvā hānabhāgiyādiattho veditabbo. Tattha <hi rend="bold">paṭhamajjhānassa lābhi</hi>nti <pb ed="V" n="3.0134" /> yvāyaṃ appaguṇassa paṭhamassa jhānassa lābhī, taṃ. <hi rend="bold">Kāmasahagatā saññāmanasikārā samudācarantī</hi>ti tato vuṭṭhitaṃ ārammaṇavasena kāmasahagatā hutvā saññāmanasikārā samudācaranti tudanti, tassa kāmānatītassa kāmānupakkhandānaṃ saññāmanasikārānaṃ vasena so paṭhamajjhānasamādhi hāyati parihāyati, tasmā <hi rend="bold">hānabhāgiyo</hi> vutto. <hi rend="bold">Tadanudhammatā</hi>ti tadanurūpasabhāvo. <hi rend="bold">Sati santiṭṭhatī</hi>ti idaṃ micchāsatiṃ sandhāya vuttaṃ. Yassa hi paṭhamajjhānānurūpasabhāvā paṭhamajjhānaṃ santato paṇītato disvā assādayamānā abhinandamānā nikanti hoti, tassa nikantivasena so paṭhamajjhānasamādhi neva hāyati na vaḍḍhati, ṭhitikoṭṭhāsiko hoti. Tena vuttaṃ <pb ed="M" n="3.0144" /><hi rend="bold">‘‘ṭhitibhāgiyo samādhī’’</hi>ti. <hi rend="bold">Avitakkasahagatā</hi>ti avitakkaṃ dutiyajjhānaṃ santato paṇītato manasikaroto ārammaṇavasena avitakkasahagatā. <hi rend="bold">Saññāmanasikārā samudācarantī</hi>ti paguṇapaṭhamajjhānato vuṭṭhitaṃ dutiyajjhānādhigamatthāya codenti tudanti. Tassa upari dutiyajjhānānupakkhandānaṃ saññāmanasikārānaṃ vasena so paṭhamajjhānasamādhi visesabhūtassa dutiyajjhānassa uppattipadaṭṭhānatāya <hi rend="bold">‘‘visesabhāgiyo’’</hi>ti vutto.</p>

<p rend="bodytext"><hi rend="bold">Nibbidāsahagatā</hi>ti tameva paṭhamajjhānalābhiṃ jhānato vuṭṭhitaṃ nibbidāsaṅkhātena vipassanāñāṇena sahagatā. Vipassanāñāṇañhi jhānaṅgesu pabhedena upaṭṭhahantesu nibbindati ukkaṇṭhati, tasmā <hi rend="bold">‘‘nibbidā’’</hi>ti vuccati. <hi rend="bold">Samudācarantī</hi>ti nibbānasacchikiriyatthāya codenti tudanti. <hi rend="bold">Virāgūpasaṃhitā</hi>ti virāgasaṅkhātena nibbānena upasaṃhitā. Vipassanāñāṇañhi sakkā iminā maggena virāgaṃ nibbānaṃ sacchikātunti pavattito ‘‘virāgūpasaṃhita’’nti vuccati. Taṃsampayuttā saññāmanasikārā virāgūpasaṃhitā eva nāma. Tassa tesaṃ saññāmanasikārānaṃ vasena paṭhamajjhānasamādhi ariyamaggappaṭivedhassa padaṭṭhānatāya <hi rend="bold">‘‘nibbedhabhāgiyo’’</hi>ti vutto. Hānaṃ bhajantīti <hi rend="bold">hānabhāgiyā,</hi> hānabhāgo vā etesaṃ atthīti <hi rend="bold">hānabhāgiyā,</hi> parihānakoṭṭhāsikāti attho. Iminā nayena <hi rend="bold">ṭhitibhāgiyo</hi> veditabbo. Aṭṭhamādīni uttānatthāneva.</p>

<p rend="centre">Sakkhibhabbasuttādivaṇṇanā niṭṭhitā.</p>

<p rend="centre">Devatāvaggavaṇṇanā niṭṭhitā.</p>

<p rend="chapter">8. Arahattavaggo</p>

<p rend="title">1-3. Dukkhasuttādivaṇṇanā</p>

<p rend="bodytext" n="75-77"><hi rend="paranum">75-77</hi><hi rend="dot">.</hi> Aṭṭhamassa <pb ed="V" n="3.0135" /> paṭhamādīsu natthi vattabbaṃ. Tatiye <hi rend="bold">tividhaṃ kuhanavatthu</hi>nti paccayappaṭisevanasāmantajappanairiyāpathappavattanasaṅkhātaṃ tividhaṃ kuhanavatthuṃ. <hi rend="bold">Ukkhipitvā</hi>ti ‘‘mahākuṭumbiko mahānāviko mahādānapatī’’tiādinā paggaṇhitvā lapanaṃ. <hi rend="bold">Avakkhipitvā</hi>ti ‘‘kiṃ imassa jīvitaṃ, bījabhojano nāmāya’’nti hīḷetvā lapanaṃ.</p>

<p rend="centre">Dukkhasuttādivaṇṇanā niṭṭhitā.</p>

<p rend="title">4. Sukhasomanassasuttavaṇṇanā</p>

<p rend="bodytext" n="78"><hi rend="paranum">78</hi><hi rend="dot">.</hi> Catutthe <pb ed="M" n="3.0145" /> yathāvuttadhammādīsu tassa kilesanimittaṃ dukkhaṃ anavassananti ‘‘sukhasomanassabahulo viharatī’’ti vuttaṃ. Kāyikasukhañceva cetasikasomanassañca bahulaṃ assāti <hi rend="bold">sukhasomanassabahulo</hi>. Yavati tena phalaṃ missitaṃ viya hotīti <hi rend="bold">yoni,</hi> ekantikaṃ kāraṇaṃ. <hi rend="bold">Assā</hi>ti yathāvuttassa bhikkhuno. <hi rend="bold">Paripuṇṇa</hi>nti avikalaṃ anavasesaṃ.</p>

<p rend="centre">Sukhasomanassasuttavaṇṇanā niṭṭhitā.</p>

<p rend="title">5. Adhigamasuttavaṇṇanā</p>

<p rend="bodytext" n="79"><hi rend="paranum">79</hi><hi rend="dot">.</hi> Pañcame āgacchanti etena kusalā vā akusalā vāti āgamanaṃ, kusalākusalānaṃ uppattikāraṇaṃ. Tattha kusaloti <hi rend="bold">āgamanakusalo</hi>. Evaṃ dhamme manasikaroto kusalā vā akusalā vā dhammā abhivaḍḍhantīti evaṃ jānanto. Apagacchanti kusalā vā akusalā vā etenāti apagamanaṃ. Tesaṃ eva anuppattikāraṇaṃ, tattha kusaloti <hi rend="bold">apagamanakusalo</hi>. Evaṃ dhamme manasikaroto kusalā vā akusalā vā dhammā nābhivaḍḍhantīti evaṃ <pb ed="V" n="3.0136" /> jānanto. <hi rend="bold">Upāyakusalo</hi>ti ṭhānuppattikapaññāsamannāgato. Idañca accāyikakicce vā bhaye vā uppanne tassa tikicchanatthaṃ ṭhānuppattiyā kāraṇajānanavasena veditabbaṃ.</p>

<p rend="centre">Adhigamasuttavaṇṇanā niṭṭhitā.</p>

<p rend="title">6-7. Mahantattasuttādivaṇṇanā</p>

<p rend="bodytext" n="80-81"><hi rend="paranum">80-81</hi><hi rend="dot">.</hi> Chaṭṭhe <hi rend="bold">sampatte</hi>ti kilese sampatte. Sattamaṃ uttānameva.</p>

<p rend="centre">Mahantattasuttādivaṇṇanā niṭṭhitā.</p>

<p rend="title">8-10. Dutiyanirayasuttādivaṇṇanā</p>

<p rend="bodytext" n="82-84"><hi rend="paranum">82-84</hi><hi rend="dot">.</hi> Aṭṭhame <pb ed="M" n="3.0146" /><hi rend="bold">kāyapāgabbhiyādīhī</hi>ti <hi rend="bold">ādi</hi>-saddena vacīpāgabbhiyaṃ manopāgabbhiyañca saṅgaṇhāti. Navamādīni uttānatthāneva.</p>

<p rend="centre">Dutiyanirayasuttādivaṇṇanā niṭṭhitā.</p>

<p rend="centre">Arahattavaggavaṇṇanā niṭṭhitā.</p>

<p rend="chapter">9. Sītivaggo</p>

<p rend="title">1. Sītibhāvasuttavaṇṇanā</p>

<p rend="bodytext" n="85"><hi rend="paranum">85</hi><hi rend="dot">.</hi> Navamassa paṭhame <hi rend="bold">sītibhāva</hi>nti nibbānaṃ, kilesavūpasamaṃ vā. <hi rend="bold">Niggaṇhātī</hi>ti accāraddhavīriyatādīhi uddhataṃ cittaṃ uddhaccapakkhato rakkhaṇavasena niggaṇhāti. <hi rend="bold">Paggaṇhātī</hi>ti atisithilavīriyatādīhi līnaṃ cittaṃ kosajjapātato rakkhaṇavasena paggaṇhāti. <hi rend="bold">Sampahaṃsetī</hi>ti samappavattacittaṃ tathāpavattiyaṃ paññāya toseti uttejeti vā. Yadā vā paññāpayogamandatāya <pb ed="V" n="3.0137" /> upasamasukhānadhigamena vā nirassādaṃ cittaṃ bhāvanāya na pakkhandati, tadā jātiādīni saṃvegavatthūni paccavekkhitvā sampahaṃseti samuttejeti. <hi rend="bold">Ajjhupekkhatī</hi>ti yadā pana cittaṃ alīnaṃ anuddhataṃ anirassādaṃ ārammaṇe samappavattaṃ sammadeva bhāvanāvītiṃ otiṇṇaṃ hoti, tadā paggahaniggahasampahaṃsanesu kiñci byāpāraṃ akatvā samappavattesu assesu sārathī viya ajjhupekkhati, upekkhakova hoti. <hi rend="bold">Paṇītādhimuttiko</hi>ti paṇīte uttame maggaphale adhimutto ninnapoṇapabbhāro.</p>

<p rend="centre">Sītibhāvasuttavaṇṇanā niṭṭhitā.</p>

<p rend="title">2-11. Āvaraṇasuttādivaṇṇanā</p>

<p rend="bodytext" n="86-95"><hi rend="paranum">86-95</hi><hi rend="dot">.</hi> Dutiye <hi rend="bold">acchandiko</hi>ti kattukamyatākusalacchandarahito. Uttarakurukā manussā acchandikaṭṭhānaṃ paviṭṭhā. <hi rend="bold">Duppañño</hi>ti bhavaṅgapaññāya parihīno <pb ed="M" n="3.0147" />. Bhavaṅgapaññāya pana paripuṇṇāyapi yassa bhavaṅgaṃ lokuttarassa paccayo na hoti, sopi duppañño eva nāma. <hi rend="bold">Abhabbo niyāmaṃ okkamituṃ kusalesu dhammesu sammatta</hi>nti kusalesu dhammesu sammattaniyāmasaṅkhātaṃ ariyamaggaṃ okkamituṃ adhigantuṃ abhabbo. <hi rend="bold">Na kammāvaraṇatāyā</hi>tiādīsu abhabbavipariyāyena attho veditabbo. Catutthādīni uttānatthāni.</p>

<p rend="centre">Āvaraṇasuttādivaṇṇanā niṭṭhitā.</p>

<p rend="centre">Sītivaggavaṇṇanā niṭṭhitā.</p>

<p rend="chapter">10. Ānisaṃsavaggo</p>

<p rend="title">1-11. Pātubhāvasuttādivaṇṇanā</p>

<p rend="bodytext" n="96-106"><hi rend="paranum">96-106</hi><hi rend="dot">.</hi> Dasamassa paṭhamādīsu natthi vattabbaṃ. Aṭṭhame mettā etassa atthīti mettāvā, tassa bhāvo <hi rend="bold">mettāvatā,</hi> mettāpaṭipatti, tāya. Sā pana mettāvatā mettāvasena pāricariyāti <pb ed="V" n="3.0138" /> āha <hi rend="bold">‘‘mettāyuttāya pāricariyāyā’’</hi>ti. <hi rend="bold">Paricaranti</hi> vippakatabrahmacariyattā. Pariciṇṇasatthukena sāvakena nāma satthuno yāva dhammena kātabbā pāricariyā, tāya sammadeva sampāditattā. Navamādīni uttānatthāni.</p>

<p rend="centre">Pātubhāvasuttādivaṇṇanā niṭṭhitā.</p>

<p rend="centre">Ānisaṃsavaggavaṇṇanā niṭṭhitā.</p>

<p rend="bodytext" n="107-116"><hi rend="paranum">107-116</hi><hi rend="dot">.</hi> Ekādasamavaggo uttānatthoyeva.</p>

<p rend="centre">Iti manorathapūraṇiyā aṅguttaranikāya-aṭṭhakathāya</p>

<p rend="centre">Chakkanipātavaṇṇanāya anuttānatthadīpanā samattā.</p>
</body>
<back></back>
</text>
</TEI.2>
