<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>
<p rend="centre">Namo tassa bhagavato arahato sammāsambuddhassa</p>

<p rend="book">Sāratthadīpanī</p>

<p rend="book">Cūḷavagga-ṭīkā</p>

<p rend="chapter">1. Kammakkhandhakaṃ</p>

<p rend="title">Tajjanīyakammakathāvaṇṇanā</p>

<p rend="bodytext" n="1"><hi rend="paranum">1</hi><hi rend="dot">.</hi> Cūḷavaggassa <pb ed="M" n="3.0365" /><pb ed="V" n="3.0332" /> paṭhame kammakkhandhake tāva ‘‘yaṭṭhiṃ pavesaya, kunte pavesayā’’tiādīsu viya sahacaraṇañāyena ‘‘mañcā ukkuṭṭhiṃ karontī’’tiādīsu viya nissitesu nissayavohāravasena vā paṇḍukalohitakanissitā paṇḍukalohitakasaddena vuttāti āha <hi rend="bold">‘‘tesaṃ nissitakāpi paṇḍukalohitakātveva paññāyantī’’</hi>ti. <hi rend="bold">Paṭivadathā</hi>ti paṭivacanaṃ detha.</p>

<p rend="title">Adhammakammadvādasakakathāvaṇṇanā</p>

<p rend="bodytext" n="4"><hi rend="paranum">4</hi><hi rend="dot">.</hi><hi rend="bold">Tīhi</hi><pb ed="V" n="3.0333" /><hi rend="bold">aṅgehi samannāgata</hi>nti paccekaṃ samuditehi vā tīhi aṅgehi samannāgataṃ. Na hi tiṇṇaṃ eva aṅgānaṃ samodhānena adhammakammaṃ hoti, ekenapi hotiyeva. ‘‘Appaṭiññāya kataṃ hotīti lajjiṃ sandhāya vutta’’nti <hi rend="bold">gaṇṭhipadesu</hi> kathitaṃ.</p>

<p rend="bodytext">Nanu ca ‘‘adesanāgāminiyā āpattiyā kataṃ hotī’’ti idaṃ parato ‘‘tīhi, bhikkhave, aṅgehi samannāgatassa bhikkhuno ākaṅkhamāno saṅgho tajjanīyakammaṃ kareyya, adhisīle sīlavipanno hotī’’ti iminā virujjhati. Adesanāgāminiṃ āpanno hi ‘‘adhisīle sīlavipanno’’ti vuccatīti? Tattha keci vadanti ‘‘tajjanīyakammassa hi visesena bhaṇḍanakārakattaṃ aṅga’nti aṭṭhakathāyaṃ vuttaṃ, taṃ pāḷiyā āgatanidānena sameti, tasmā sabbatikesupi bhaṇḍanaṃ āropetvā bhaṇḍanapaccayā āpannāpattivasena idaṃ kammaṃ kātabbaṃ. Tasmā ‘adhisīle sīlavipanno’ti etthāpi <pb ed="M" n="3.0366" /> pubbabhāge vā parabhāge vā codanāsāraṇādikāle bhaṇḍanapaccayā āpannāpattivaseneva kātabbaṃ, na kevalaṃ saṅghādisesapaccayā kātabba’’nti. Apare pana vadanti ‘‘adesanāgāminiyāti idaṃ pārājikāpattiṃyeva sandhāya vuttaṃ, na saṅghādisesaṃ. Aṭṭhakathāyaṃ pana ‘adesanāgāminiyāti pārājikāpattiyā vā saṅghādisesāpattiyā vā’ti vuttaṃ. Tattha saṅghādisesāpattiyā vāti atthuddhāravasena vuttaṃ, ‘adhisīle sīlavipanno’ti ca idaṃ saṅghādisesaṃyeva sandhāya vuttaṃ, na pārājikaṃ. Tasmā pārājikāpattipaccayā na tajjanīyakammaṃ kātabbaṃ payojanābhāvā, saṅghādisesapaccayā kātabbanti ayamattho siddho hoti. Sukkapakkhe ‘desanāgāminiyā āpattiyā kataṃ hotī’ti iminā virujjhatīti ce? Na ekena pariyāyena saṅghādisesassapi desanāgāminīvohārasambhavato’’ti, taṃ yuttaṃ viya dissati.</p>

<p rend="title">Nappaṭippassambhetabbaaṭṭhārasakakathāvaṇṇanā</p>

<p rend="bodytext" n="8"><hi rend="paranum">8</hi><hi rend="dot">.</hi><hi rend="bold">Lomaṃ pātentī</hi>tiādi sammāvattanāya pariyāyavacanaṃ.</p>

<p rend="title">Niyassakammakathāvaṇṇanā</p>

<p rend="bodytext" n="11"><hi rend="paranum">11</hi><hi rend="dot">.</hi> Niyassakamme <hi rend="bold">‘‘nissāya te vatthabba</hi>nti garunissayaṃ sandhāya vuttaṃ, na itara’’nti <hi rend="bold">kenaci</hi> likhitaṃ. <hi rend="bold">Gaṇṭhipade</hi> pana ‘‘niyassakammaṃ yasmā bālavasena karīyati, tasmā nissāya vatthabbanti <pb ed="V" n="3.0334" /> nissayaṃ gāhāpetabbo’’ti vuttaṃ, vīmaṃsitvā yuttataraṃ gahetabbaṃ. <hi rend="bold">Apissū</hi>ti ettha <hi rend="bold">su</hi>iti nipātamattaṃ, bhikkhū api niccabyāvaṭā hontīti vuttaṃ hoti.</p>

<p rend="title">Pabbājanīyakammakathāvaṇṇanā</p>

<p rend="bodytext" n="29"><hi rend="paranum">29</hi><hi rend="dot">.</hi> Pabbājanīyakamme <hi rend="bold">tena hi, bhikkhave, saṅgho pabbājanīyakammaṃ paṭippassambhetū</hi>ti idaṃ tesu vibbhamantesupi pakkamantesupi sammāvattanteyeva sandhāya vuttaṃ.</p>

<p rend="title">Paṭisāraṇīyakammakathāvaṇṇanā</p>

<p rend="bodytext" n="33"><hi rend="paranum">33</hi><hi rend="dot">.</hi> Sudhammavatthusmiṃ <hi rend="bold">macchikāsaṇḍe</hi>ti evaṃnāmake nagare. Tattha kira (dha. pa. aṭṭha. 1.72 cittagahapativatthu) citto gahapati pañcavaggiyānaṃ abbhantaraṃ mahānāmattheraṃ piṇḍāya caramānaṃ disvā <pb ed="M" n="3.0367" /> tassa iriyāpathe pasīditvā pattaṃ ādāya gehaṃ pavesetvā bhojetvā bhattakiccāvasāne dhammakathaṃ suṇanto sotāpattiphalaṃ patvā acalasaddho hutvā ambāṭakavanaṃ nāma attano uyyānaṃ saṅghārāmaṃ kātukāmo therassa hatthe udakaṃ pātetvā niyyātesi. Tasmiṃ khaṇe ‘‘patiṭṭhitaṃ buddhasāsana’’nti udakapariyantaṃ katvā mahāpathavī kampi, mahāseṭṭhi uyyāne mahāvihāraṃ kāresi. Tatthāyaṃ sudhammo bhikkhu āvāsiko ahosi. Taṃ sandhāya vuttaṃ <hi rend="bold">‘‘āyasmā sudhammo macchikāsaṇḍe cittassa gahapatino āvāsiko hotī’’</hi>tiādi. Tattha <hi rend="bold">dhuvabhattiko</hi>ti niccabhattiko.</p>

<p rend="bodytext">Aparena samayena cittassa guṇakathaṃ sutvā bhikkhusahassena saddhiṃ dve aggasāvakā tassa saṅgahaṃ kattukāmā macchikāsaṇḍaṃ agamaṃsu. Taṃ sandhāya vuttaṃ <hi rend="bold">‘‘tena kho pana samayena sambahulā therā’’</hi>tiādi. Citto gahapati tesaṃ āgamanaṃ sutvā addhayojanamattaṃ paccuggantvā te ādāya attano vihāraṃ pavesetvā āgantukavattaṃ katvā ‘‘bhante, thokaṃ dhammakathaṃ sotukāmomhī’’ti dhammasenāpatiṃ yāci. Atha naṃ thero ‘‘upāsaka, addhānenāmhā kilantarūpā, apica thokaṃ suṇāhī’’ti tassa dhammakathaṃ kathesi. Tena vuttaṃ <hi rend="bold">‘‘ekamantaṃ nisinnaṃ kho cittaṃ gahapatiṃ āyasmā sāriputto dhammiyā kathāya sandassesī’’</hi>tiādi. So therassa dhammakathaṃ suṇantova anāgāmiphalaṃ pāpuṇi.</p>

<p rend="bodytext" n="41"><hi rend="paranum">41</hi><hi rend="dot">.</hi><hi rend="bold">Nāsakkhi cittaṃ gahapatiṃ khamāpetu</hi>nti so tattha gantvā ‘‘gahapati, mayhameva so doso <pb ed="V" n="3.0335" />, khamāhi me’’ti vatvāpi ‘‘nāhaṃ khamāmī’’ti tena paṭikkhitto maṅkubhūto taṃ khamāpetuṃ nāsakkhi. Punadeva satthu santikaṃ paccāgamāsi. Satthā ‘‘nāssa upāsako khamissatī’’ti jānantopi ‘‘mānathaddho esa tiṃsayojanaṃ gantvāva paccāgacchatū’’ti khamanupāyaṃ anācikkhitvāva uyyojesi. Athassa puna āgatakāle nihatamānassa anudūtaṃ datvā ‘‘gaccha, iminā saddhiṃ gantvā upāsakaṃ khamāpehī’’ti vatvā ‘‘samaṇena nāma ‘mayhaṃ vihāro, mayhaṃ nivāsaṭṭhānaṃ, mayhaṃ upāsako, mayhaṃ upāsikā’ti mānaṃ vā issaṃ vā kātuṃ na vaṭṭati. Evaṃ karontassa hi icchāmānādayo kilesā vaḍḍhantī’’ti ovadanto –</p>

<p rend="gatha1">‘‘Asantaṃ <pb ed="M" n="3.0368" /> bhāvanamiccheyya, purekkhārañca bhikkhusu;</p>

<p rend="gathalast">Āvāsesu ca issariyaṃ, pūjā parakulesu ca.</p>

<p rend="gatha1">‘‘Mameva kata maññantu, gihī pabbajitā ubho;</p>

<p rend="gatha2">Mamevātivasā assu, kiccākiccesu kismici;</p>

<p rend="gathalast">Iti bālassa saṅkappo, icchā māno ca vaḍḍhatī’’ti. (dha. pa. 73-74) –</p>

<p rend="unindented"><hi rend="bold">Dhammapade</hi> imā gāthā abhāsi.</p>

<p rend="bodytext">Sudhammattheropi imaṃ ovādaṃ sutvā satthāraṃ vanditvā uṭṭhāyāsanā padakkhiṇaṃ katvā tena anudūtena bhikkhunā saddhiṃ gantvā upāsakassa cakkhupathe āpattiṃ paṭikaritvā upāsakaṃ khamāpesi. So upāsakena ‘‘khamāmahaṃ bhante, sace mayhaṃ doso atthi, khamatha me’’ti paṭikhamāpito satthārā dinnaovāde ṭhatvā katipāheneva saha paṭisambhidāhi arahattaṃ pāpuṇi.</p>

<p rend="title">Āpattiyā adassane ukkhepanīyakammakathāvaṇṇanā</p>

<p rend="bodytext" n="50"><hi rend="paranum">50</hi><hi rend="dot">.</hi><hi rend="bold">Tassā adassaneyeva kammaṃ kātabba</hi>nti tassā adassaneyeva ukkhepanīyakammaṃ kātabbaṃ. Tajjanīyādikammaṃ pana āpattiṃ āropetvā tassā adassane appaṭikamme vā bhaṇḍanakārakādiaṅgehi kātabbaṃ. Sesamettha uttānameva.</p>

<p rend="centre">Kammakkhandhakavaṇṇanā niṭṭhitā.</p>

<p rend="chapter">2. Pārivāsikakkhandhakaṃ</p>

<p rend="title">Pārivāsikavattakathāvaṇṇanā</p>

<p rend="bodytext" n="75"><hi rend="paranum">75</hi><hi rend="dot">.</hi> Pārivāsikakkhandhake <pb ed="M" n="3.0369" /><pb ed="V" n="3.0336" /><hi rend="bold">navakataraṃ pārivāsika</hi>nti attano navakataraṃ pārivāsikaṃ. Pārivāsikassa hi attano navakataraṃ pārivāsikaṃ ṭhapetvā aññe mūlāyapaṭikassanārahamānattārahamānattacārikaabbhānārahāpi pakatattaṭṭhāneyeva tiṭṭhanti. Tenāha <hi rend="bold">‘‘antamaso mūlāyapaakassanārahādīnampī’’</hi>ti. Pāde ghaṃsenti etenāti <hi rend="bold">pādaghaṃsanaṃ,</hi> sakkharakathalādi. ‘‘Anujānāmi, bhikkhave, tisso pādaghaṃsaniyo sakkharaṃ kathalaṃ samuddapheṇaka’’nti (cūḷava. 269) hi vuttaṃ. <hi rend="bold">Saddhivihārikādīnampi sādiyantassā</hi>ti saddhivihārikānampi abhivādanādiṃ sādiyantassa. ‘‘Mā maṃ gāmappavesanaṃ āpucchathā’’ti vutte anāpucchāpi gāmaṃ pavisituṃ vaṭṭati. <hi rend="bold">Yo yo vuḍḍho</hi>ti pārivāsikesu bhikkhūsu yo yo vuḍḍho. <hi rend="bold">Navakatarassa sāditu</hi>nti pārivāsikanavakatarassa abhivādanādiṃ sādituṃ.</p>

<p rend="bodytext"><hi rend="bold">Tatthevā</hi>ti saṅghanavakaṭṭhāneyeva. <hi rend="bold">Attano pāḷiyā pavāretabba</hi>nti attano vassaggena pattapāḷiyā pavāretabbaṃ, na pana sabbesu pavāritesūti attho. <hi rend="bold">Yadi pana na gaṇhāti na vissajjetī</hi>ti yadi purimadivase attano na gaṇhāti gahetvā ca na vissajjeti. <hi rend="bold">Catussālabhatta</hi>nti bhojanasālāyaṃ paṭipāṭiyā diyyamānabhattaṃ. <hi rend="bold">Hatthapāse ṭhitenā</hi>ti dāyakassa hatthapāse ṭhitena.</p>

<p rend="bodytext" n="76"><hi rend="paranum">76</hi><hi rend="dot">.</hi><hi rend="bold">Añño sāmaṇero na gahetabbo</hi>ti upajjhāyena hutvā añño sāmaṇero na gahetabbo. <hi rend="bold">Upajjhaṃ datvā gahitasāmaṇerāpī</hi>ti pakatattakāle upajjhaṃ datvā gahitasāmaṇerāpi. Laddhasammutikena āṇattopi garudhammehi aññehi vā ovadituṃ labhatīti āha <hi rend="bold">‘‘paṭibalassa vā bhikkhussa bhāro kātabbo’’</hi>ti. Āgatā bhikkhuniyo vattabbāti sambandho. <hi rend="bold">Savacanīya</hi>nti sadosaṃ <pb ed="V" n="3.0337" />. <hi rend="bold">Jeṭṭhakaṭṭhānaṃ na kātabba</hi>nti padhānaṭṭhānaṃ na kātabbaṃ. Kiṃ tanti āha <hi rend="bold">‘‘pātimokkhuddesakena vā’’</hi>tiādi.</p>

<p rend="bodytext">Rajehi <pb ed="M" n="3.0370" /> hatā upahatā bhūmi etissāti <hi rend="bold">rajohatabhūmi,</hi> rajokiṇṇabhūmīti attho. <hi rend="bold">Paccaya</hi>nti vassāvāsikalābhaṃ sandhāya vuttaṃ. <hi rend="bold">Ekapasse ṭhatvā</hi>ti pāḷiṃ vihāya bhikkhūnaṃ pacchato ṭhatvā. <hi rend="bold">Senāsanaṃ na labhatī</hi>ti seyyāpariyantabhāgitāya vassaggena gaṇhituṃ na labhati. <hi rend="bold">Assā</hi>ti bhaveyya. ‘‘Āgantukena ārocetabbaṃ, āgantukassa ārocetabba’’nti avisesena vuttattā sace dve pārivāsikā gataṭṭhāne aññamaññaṃ passanti, ubhohipi aññamaññassa ārocetabbaṃ. Yathā bahi disvā ārocitassa bhikkhuno vihāraṃ āgate puna ārocanakiccaṃ natthi, evaṃ aññaṃ vihāraṃ gatenapi tattha pubbe ārocitassa puna ārocanakiccaṃ natthīti vadanti.</p>

<p rend="bodytext" n="81"><hi rend="paranum">81</hi><hi rend="dot">.</hi><hi rend="bold">Avisesenā</hi>ti pārivāsikassa ukkhittakassa ca avisesena. <hi rend="bold">Obaddha</hi>nti palibuddhaṃ.</p>

<p rend="bodytext" n="83"><hi rend="paranum">83</hi><hi rend="dot">.</hi><hi rend="bold">Sahavāso</hi>ti vuttappakāre channe pakatattena bhikkhunā saddhiṃ sayanameva adhippetaṃ, na sesairiyāpathakappanaṃ. Sesamettha suviññeyyameva.</p>

<p rend="centre">Pārivāsikakkhandhakavaṇṇanā niṭṭhitā.</p>

<p rend="chapter">3. Samuccayakkhandhakaṃ</p>

<p rend="title">Sukkavissaṭṭhikathāvaṇṇanā</p>

<p rend="bodytext" n="97"><hi rend="paranum">97</hi><hi rend="dot">.</hi> Samuccayakkhandhake <pb ed="M" n="3.0371" /><pb ed="V" n="3.0338" /><hi rend="bold">vuttanayena vattaṃ samādātabba</hi>nti pārivāsikakkhandhakavaṇṇanāyaṃ vuttanayena dvīhi padehi ekena vā samādātabbaṃ. <hi rend="bold">Vediyāmī</hi>ti cittena sampaṭicchitvā sukhaṃ anubhavāmi, na tappaccayā ahaṃ dukkhitoti adhippāyo. <hi rend="bold">Vuttanayeneva saṅghamajjhe nikkhipitabba</hi>nti pārivāsikakkhandhake vuttanayena ‘‘mānattaṃ nikkhipāmi, vattaṃ nikkhipāmī’’ti imehi dvīhi ekena vā nikkhipitabbaṃ. <hi rend="bold">Tassa ārocetvā nikkhipitabba</hi>nti anārocanena vattabhedadukkaṭaparimocanatthaṃ vuttaṃ. <hi rend="bold">Dve leḍḍupāte atikkamitvā</hi>ti bhikkhūnaṃ sajjhāyanasaddasavanūpacāravijahanatthaṃ vuttaṃ, <hi rend="bold">mahāmaggato okkammā</hi>ti maggappaṭipannabhikkhūnaṃ upacāravijahanatthaṃ, <hi rend="bold">gumbena vā vatiyā vā paṭicchannaṭṭhāne</hi>ti dassanūpacāravijahanatthaṃ. Anikkhittavattena antoupacāragatānaṃ sabbesampi ārocetabbattā <hi rend="bold">‘‘ayaṃ nikkhittavattassa parihāro’’</hi>ti vuttaṃ. Tattha <hi rend="bold">nikkhittavattassā</hi>ti vattaṃ nikkhipitvā parivasantassāti attho. Ayaṃ panettha therassa adhippāyo – vattaṃ nikkhipitvā parivasantassa upacāragatānaṃ sabbesaṃ ārocanakiccaṃ natthi, diṭṭharūpānaṃ sutasaddānaṃ ārocetabbaṃ, adiṭṭhaasutānampi antodvādasahatthagatānaṃ ārocetabbaṃ. Idaṃ vattaṃ nikkhipitvā parivasantassa lakkhaṇanti.</p>

<p rend="title">Parivāsakathāvaṇṇanā</p>

<p rend="bodytext" n="102"><hi rend="paranum">102</hi><hi rend="dot">.</hi> ‘‘Satiyeva antarāye antarāyikasaññī chādeti, acchannā hoti. Antarāyikassa pana anantarāyikasaññāya chādayato acchannāvā’’tipi pāṭho. <hi rend="bold">Averī</hi>ti hitakāmo. <hi rend="bold">Uddhaste aruṇe</hi>ti uṭṭhite aruṇe. <hi rend="bold">Suddhassa santike</hi>ti sabhāgasaṅghādisesaṃ anāpannassa santike. <hi rend="bold">Vatthu</hi>nti asucimocanādivītikkamaṃ.</p>

<p rend="bodytext"><hi rend="bold">Sukkavissaṭṭhīti</hi><pb ed="V" n="3.0339" /><hi rend="bold">vatthu ceva gottañcā</hi>ti <hi rend="bold">sukkavissaṭṭhī</hi>ti idaṃ asucimocanalakkhaṇassa vītikkamassa pakāsanato vatthu ceva hoti, sajātiyasādhāraṇavijātiyavinivattasabhāvāya sukkavissaṭṭhiyā eva pakāsanato gottañca hotīti attho. Gaṃ tāyatīti hi gottaṃ. <hi rend="bold">Saṅghādisesoti</hi><pb ed="M" n="3.0372" /><hi rend="bold">nāmañceva āpatti cā</hi>ti <hi rend="bold">saṅghādiseso</hi>ti tena tena vītikkamena āpannassa āpattinikāyassa nāmappakāsanato nāmañceva hoti āpattisabhāgattā āpatti ca.</p>

<p rend="bodytext"><hi rend="bold">Tadanurūpaṃ kammavācaṃ katvā mānattaṃ dātabba</hi>nti –</p>

<p rend="indent">‘‘Suṇātu me, bhante, saṅgho, ayaṃ itthannāmo bhikkhu ekaṃ āpattiṃ āpajji sañcetanikaṃ sukkavissaṭṭhiṃ ekāhapaṭicchannaṃ, so saṅghaṃ ekissā āpattiyā sañcetanikāya sukkavissaṭṭhiyā ekāhapaṭicchannāya ekāhaparivāsaṃ yāci. Saṅgho itthannāmassa bhikkhuno ekissā āpattiyā sañcetanikāya sukkavissaṭṭhiyā ekāhapaṭicchannāya ekāhaparivāsaṃ adāsi. So parivutthaparivāso. Ayaṃ itthannāmo bhikkhu ekaṃ āpattiṃ āpajji sañcetanikaṃ sukkavissaṭṭhiṃ appaṭicchannaṃ, so saṅghaṃ tāsaṃ āpattīnaṃ sañcetanikānaṃ sukkavissaṭṭhīnaṃ paṭicchannāya ca appaṭicchannāya ca chārattaṃ mānattaṃ yācati. Yadi saṅghassa pattakallaṃ, saṅgho itthannāmassa bhikkhuno dvinnaṃ āpattīnaṃ sañcetanikānaṃ sukkavissaṭṭhīnaṃ paṭicchannāya ca appaṭicchannāya ca chārattaṃ mānattaṃ dadeyya, esā ñatti.</p>

<p rend="indent">Suṇātu me, bhante…pe… so parivutthaparivāso. Ayaṃ itthannāmo bhikkhu ekaṃ āpattiṃ āpajji sañcetanikaṃ sukkavissaṭṭhiṃ appaṭicchannaṃ, so saṅghaṃ tāsaṃ…pe… yācati. Saṅgho itthannāmassa bhikkhuno dvinnaṃ āpattīnaṃ sañcetanikānaṃ sukkavissaṭṭhīnaṃ paṭicchannāya ca appaṭicchannāya ca chārattaṃ mānattaṃ deti. Yassāyasmato khamati itthannāmassa bhikkhuno dvinnaṃ āpattīnaṃ sañcetanikānaṃ sukkavissaṭṭhīnaṃ paṭicchannāya ca appaṭicchannāya ca chārattaṃ mānattassa dānaṃ, so tuṇhassa. Yassa nakkhamati, so bhāseyya.</p>

<p rend="indent">Dutiyampi etamatthaṃ vadāmi…pe… tatiyampi etamatthaṃ vadāmi…pe…</p>

<p rend="indent">Dinnaṃ saṅghena itthannāmassa bhikkhuno dvinnaṃ āpattīnaṃ sañcetanikānaṃ sukkavissaṭṭhīnaṃ <pb ed="V" n="3.0340" /> paṭicchannāya ca appaṭicchannāya ca chārattaṃ mānattaṃ, khamati saṅghassa, tasmā tuṇhī. Evametaṃ dhārayāmīti –</p>

<p rend="unindented">Evaṃ <pb ed="M" n="3.0373" /> kammavācaṃ katvā mānattaṃ dātabbaṃ. Ciṇṇamānattassa ca imināva nayena kammavācaṃ yojetvā abbhānaṃ kātabbaṃ.</p>

<p rend="bodytext"><hi rend="bold">Aññasmi</hi>nti suddhantaparivāsavasena āpattivuṭṭhānato aññasmiṃ. Dasasataṃ āpattiyo rattisataṃ chādayitvāti yojetabbaṃ.</p>

<p rend="centre">Parivāsakathāvaṇṇanā niṭṭhitā.</p>

<p rend="bodytext"><hi rend="bold">Attano sīmaṃ sodhetvā vihārasīmāyā</hi>ti vihāre baddhasīmameva sandhāya vuttaṃ. <hi rend="bold">Vihārūpacāratopi dve leḍḍupātā atikkamitabbā</hi>ti bhikkhuvihāraṃ sandhāya vadati gāmūpacārātikkameneva bhikkhunīvihārūpacārātikkamassa siddhattā. <hi rend="bold">Vihārassa cā</hi>ti bhikkhuvihārassa. <hi rend="bold">Gāmassāti na vutta</hi>nti gāmassa upacāraṃ muñcituṃ vaṭṭatīti na vuttaṃ, tasmā gāmūpacārepi vaṭṭatīti adhippāyo.</p>

<p rend="bodytext"><hi rend="bold">Tattheva ṭhānaṃ paccāsīsantī</hi>ti bhikkhūnaṃ ṭhānaṃ paccāsīsanti. <hi rend="bold">Parivāsavattādīna</hi>nti parivāsanissayapaṭippassaddhiādīnaṃ. <hi rend="bold">Yuttataraṃ dissatī</hi>ti iminā anikkhittavattabhikkhunā viya bhikkhuniyāpi antoupacārasīmagatānaṃyeva ārocetabbaṃ, na gāme ṭhitānampi gantvā ārocetabbanti dīpeti. <hi rend="bold">Tasmiṃ gāme</hi>ti yasmiṃ gāme bhikkhunupassayo hoti, tasmiṃ gāme. <hi rend="bold">Bahi upacārasīmāya ṭhatvā</hi>ti upacārasīmato bahi ṭhatvā. <hi rend="bold">Sammannitvā dātabbā</hi>ti ettha sammannitvā dinnāya sahavāsepi ratticchedo na hoti.</p>

<p rend="title">Paṭicchannaparivāsakathāvaṇṇanā</p>

<p rend="bodytext" n="108"><hi rend="paranum">108</hi><hi rend="dot">.</hi><hi rend="bold">Visuṃ mānattaṃ caritabba</hi>nti mūlāyapaṭikassanaṃ akatvā visuṃ kammavācāya mānattaṃ gahetvā caritabbaṃ.</p>

<p rend="centre">Sukkavissaṭṭhikathāvaṇṇanā niṭṭhitā.</p>

<p rend="title">Agghasamodhānaparivāsakathāvaṇṇanā</p>

<p rend="bodytext" n="134"><hi rend="paranum">134</hi><hi rend="dot">.</hi><hi rend="bold">Ekāpattimūlaka</hi>nti <pb ed="M" n="3.0374" /><pb ed="V" n="3.0341" /> ‘‘ekā āpatti ekāhappaṭicchannā, ekā āpatti dvīhappaṭicchannā’’tiādinā vuttanayaṃ sandhāya vadati. <hi rend="bold">Āpattivaḍḍhanaka</hi>nti ‘‘ekā āpatti ekāhappaṭicchannā, dve āpattiyo dvīhappaṭicchannā’’tiādinā vuttaṃ āpattivaḍḍhanakanayaṃ sandhāya.</p>

<p rend="title">Dvebhikkhuvāraekādasakādikathāvaṇṇanā</p>

<p rend="bodytext" n="181"><hi rend="paranum">181</hi><hi rend="dot">.</hi><hi rend="bold">Thullaccayādīhi missaka</hi>nti ekavatthumhi pubbabhāge āpannathullaccayadukkaṭehi missakaṃ. <hi rend="bold">Makkhadhammo</hi> nāma chādetukāmatā.</p>

<p rend="bodytext" n="182"><hi rend="paranum">182</hi><hi rend="dot">.</hi><hi rend="bold">Sambahulā saṅghādisesā āpattiyo āpajjati parimāṇampī</hi>tiādi jātivasenekavacanaṃ, bhāvanapuṃsakaniddeso vā. Sesamettha pāḷito aṭṭhakathāto ca suviññeyyameva.</p>

<p rend="centre">Samuccayakkhandhakavaṇṇanā niṭṭhitā.</p>

<p rend="chapter">4. Samathakkhandhakaṃ</p>

<p rend="title">Sammukhāvinayakathāvaṇṇanā</p>

<p rend="bodytext" n="187"><hi rend="paranum">187</hi><hi rend="dot">.</hi> Samathakkhandhake <pb ed="M" n="3.0375" /><pb ed="V" n="3.0342" /><hi rend="bold">saññāpetī</hi>ti ettha <hi rend="bold">saṃ</hi>-saddūpapado <hi rend="bold">ñā</hi>-saddo tosanavisiṭṭhe avabodhane vattatīti āha <hi rend="bold">‘‘paritosetvā jānāpetī’’</hi>ti.</p>

<p rend="title">Sativinayādikathāvaṇṇanā</p>

<p rend="bodytext" n="195-200"><hi rend="paranum">195-200</hi><hi rend="dot">.</hi><hi rend="bold">Desanāmattameveta</hi>nti ‘‘pañcimānī’’ti etaṃ desanāmattaṃ. Sativepullappattassa khīṇāsavassa dātabbo vinayo <hi rend="bold">sativinayo</hi>. Amūḷhassa dātabbo vinayo <hi rend="bold">amūḷhavinayo</hi>. Paṭiññātena karaṇaṃ <hi rend="bold">paṭiññātakaraṇaṃ</hi>.</p>

<p rend="bodytext" n="212"><hi rend="paranum">212</hi><hi rend="dot">.</hi><hi rend="bold">Tiṇavatthārakasadisattā</hi>ti taṃsadisatāya tabbohāroti dasseti yathā ‘‘esa brahmadatto’’ti.</p>

<p rend="title">Adhikaraṇakathāvaṇṇanā</p>

<p rend="bodytext" n="216"><hi rend="paranum">216</hi><hi rend="dot">.</hi><hi rend="bold">Vivādādhikaraṇassa kiṃ mūla</hi>ntiādīsu <hi rend="bold">vivādamūlānī</hi>ti vivādassa mūlāni. <hi rend="bold">Kodhano</hi>ti kujjhanalakkhaṇena kodhena samannāgato. <hi rend="bold">Upanāhī</hi>ti veraappaṭinissaggalakkhaṇena upanāhena samannāgato. <hi rend="bold">Agāravo</hi>ti (dī. ni. aṭṭha. 3.323; ma. ni. aṭṭha. 3.44) gāravavirahito. <hi rend="bold">Appatisso</hi>ti appatissayo anīcavutti. Ettha pana yo bhikkhu satthari dharamāne tīsu kālesu upaṭṭhānaṃ na yāti, satthari anupāhane caṅkamante saupāhano caṅkamati, nīce caṅkame caṅkamante ucce caṅkamati, heṭṭhā vasante upari vasati, satthu dassanaṭṭhāne ubho aṃse pārupati, chattaṃ dhāreti, upāhanaṃ dhāreti, nahāyati, uccāraṃ vā passāvaṃ vā karoti, parinibbute <pb ed="V" n="3.0343" /> vā pana cetiyaṃ vandituṃ na gacchati, cetiyassa paññāyanaṭṭhāne satthudassanaṭṭhāne vuttaṃ sabbaṃ karoti, aññehi ca bhikkhūhi ‘‘kasmā evaṃ karosi, na idaṃ vaṭṭati, sammāsambuddhassa nāma lajjituṃ vaṭṭatī’’ti vutte ‘‘tuṇhī hohi, buddho buddhoti vadasi, kiṃ buddho nāmā’’ti bhaṇati, ayaṃ <hi rend="bold">satthari agāravo</hi> nāma.</p>

<p rend="bodytext">Yo <pb ed="M" n="3.0376" /> pana dhammasavane saṅghuṭṭhe sakkaccaṃ na gacchati, sakkaccaṃ dhammaṃ na suṇāti, niddāyati vā sallapanto vā nisīdati, sakkaccaṃ na gaṇhāti na vāceti, ‘‘kiṃ dhamme agāravaṃ karosī’’ti vutte ‘‘tuṇhī hohi, dhammo dhammoti vadasi, kiṃ dhammo nāmā’’ti vadati, ayaṃ <hi rend="bold">dhamme agāravo</hi> nāma. Yo pana therena bhikkhunā anajjhiṭṭho dhammaṃ deseti uddisati pañhaṃ katheti, vuḍḍhe bhikkhū ghaṭṭento gacchati tiṭṭhati nisīdati, dussapallatthikaṃ vā hatthapallatthikaṃ vā karoti, saṅghamajjhe ubho aṃse pārupati, chattupāhanaṃ dhāreti, ‘‘bhikkhusaṅghassa lajjituṃ vaṭṭatī’’ti vuttepi ‘‘tuṇhī hohi, saṅgho saṅghoti vadasi, kiṃ saṅgho, migasaṅgho ajasaṅgho’’tiādīni vadati, ayaṃ <hi rend="bold">saṅghe agāravo</hi> nāma. Ekabhikkhusmimpi hi agārave kate saṅghe katoyeva hoti. Tisso sikkhā pana apūrayamāno <hi rend="bold">sikkhāya na paripūrakārī</hi> nāma.</p>

<p rend="bodytext"><hi rend="bold">Ahitāya dukkhāya devamanussāna</hi>nti (dī. ni. aṭṭha. 3.325; ma. ni. aṭṭha. 3.42; a. ni. aṭṭha. 3.6.36) ekasmiṃ vihāre dvinnaṃ bhikkhūnaṃ uppannavivādo kathaṃ devamanussānaṃ ahitāya dukkhāya saṃvattati? Kosambakakkhandhake viya hi dvīsu bhikkhūsu vivādaṃ āpannesu tasmiṃ vihāre tesaṃ antevāsikā vivadanti, tesaṃ ovādaṃ gaṇhanto bhikkhunisaṅgho vivadati, tato tesaṃ upaṭṭhākā vivadanti, atha manussānaṃ ārakkhadevatā dve koṭṭhāsā honti. Tattha dhammavādīnaṃ ārakkhadevatā dhammavādiniyo honti, adhammavādīnaṃ adhammavādiniyo. Tato ārakkhadevatānaṃ mittā bhummadevatā bhijjanti. Evaṃ paramparāya yāva brahmalokā ṭhapetvā ariyasāvake sabbe devamanussā dve koṭṭhāsā honti. Dhammavādīhi pana adhammavādinova bahutarā honti. Tato ‘‘yaṃ bahukehi gahitaṃ, taṃ taccha’’nti dhammaṃ vissajjetvā bahutarā adhammaṃ gaṇhanti. Te adhammaṃ purakkhatvā viharantā apāyesu nibbattanti. Evaṃ ekasmiṃ vihāre dvinnaṃ bhikkhūnaṃ uppanno vivādo bahūnaṃ ahitāya dukkhāya hoti. <hi rend="bold">Ajjhattaṃ vā</hi>ti attani vā attano parisāya vā. <hi rend="bold">Bahiddhā vā</hi>ti parasmiṃ vā parassa parisāya vā. <hi rend="bold">Āyatiṃ anavassavāyā</hi>ti āyatiṃ anuppādāya.</p>

<p rend="bodytext"><hi rend="bold">Makkhī</hi>ti <pb ed="V" n="3.0344" /> paresaṃ guṇamakkhanalakkhaṇena makkhena samannāgato. <hi rend="bold">Paḷāsī</hi>ti yugaggāhalakkhaṇena paḷāsena samannāgato. <hi rend="bold">Issukī</hi>ti parasakkārādīnaṃ issāyanalakkhaṇāya <pb ed="M" n="3.0377" /> issāya samannāgato. <hi rend="bold">Maccharī</hi>ti āvāsamacchariyādīhi samannāgato. <hi rend="bold">Saṭho</hi>ti kerāṭiko. <hi rend="bold">Māyāvī</hi>ti katapāpapaṭicchādako. <hi rend="bold">Pāpiccho</hi>ti asantasambhāvanicchako dussīlo. <hi rend="bold">Micchādiṭṭhī</hi>ti natthikavādī ahetukavādī akiriyavādī. <hi rend="bold">Sandiṭṭhiparāmāsī</hi>ti sayaṃ diṭṭhameva parāmasati gaṇhāti. <hi rend="bold">Ādhānaggāhī</hi>ti daḷhaggāhī. <hi rend="bold">Duppaṭinissaggī</hi>ti na sakkā hoti gahitaṃ nissajjāpetuṃ. Ettha ca <hi rend="bold">kodhano hoti upanāhī</hi>tiādinā puggalādhiṭṭhānanayena kodhūpanāhādayo akusaladhammā vivādamūlānīti dassitāni, tathā <hi rend="bold">duṭṭhacittā vivadantī</hi>tiādinā lobhadosamohā. <hi rend="bold">Aduṭṭhacittā vivadantī</hi>tiādinā ca alobhādayo vivādamūlānīti dassitāni.</p>

<p rend="bodytext" n="217"><hi rend="paranum">217</hi><hi rend="dot">.</hi><hi rend="bold">Dubbaṇṇo</hi>ti paṃsupisācako viya jhāmakhāṇuvaṇṇo. <hi rend="bold">Duddassiko</hi>ti vijātamātuyāpi amanāpadassano. <hi rend="bold">Okoṭimako</hi>ti lakuṇḍako. <hi rend="bold">Kāṇo</hi>ti ekakkhikāṇo vā ubhayakkhikāṇo vā. <hi rend="bold">Kuṇī</hi>ti ekahatthakuṇī vā ubhayahatthakuṇī vā. <hi rend="bold">Khañjo</hi>ti ekapādakhañjo vā ubhayapādakhañjo vā. <hi rend="bold">Pakkhahato</hi>ti hatapakkho pīṭhasappī.</p>

<p rend="bodytext" n="220"><hi rend="paranum">220</hi><hi rend="dot">.</hi><hi rend="bold">Vivādādhikaraṇaṃ kusalaṃ akusalaṃ abyākata</hi>nti vivādādhikaraṇaṃ kiṃ kusalaṃ akusalaṃ udāhu abyākatanti pucchati. <hi rend="bold">Vivādādhikaraṇaṃ siyā kusala</hi>ntiādi vissajjanaṃ. Esa nayo sesesupi. Vivadanti etenāti <hi rend="bold">vivādo</hi>ti āha <hi rend="bold">‘‘yena vivadanti, so cittuppādo vivādo’’</hi>ti. Kathaṃ pana so cittuppādo adhikaraṇaṃ nāmāti āha <hi rend="bold">‘‘samathehi ca adhikaraṇīyatāya adhikaraṇa’’</hi>nti, samathehi sametabbatāya adhikaraṇanti attho. Vivādahetubhūtassa hi cittuppādassa vūpasamena tappabhavassa saddassapi vūpasamo hotīti cittuppādassa samathehi adhikaraṇīyatā pariyāyo sambhavati.</p>

<p rend="bodytext" n="222"><hi rend="paranum">222</hi><hi rend="dot">.</hi><hi rend="bold">Āpattādhikaraṇaṃ siyā akusalaṃ siyā abyākata</hi>nti ayaṃ vikappo paññattivajjaṃyeva sandhāya vutto, na lokavajjanti dassetuṃ <hi rend="bold">‘‘sandhāyabhāsitavasenā’’</hi>tiādimāha. Kasmā panettha sandhāyabhāsitavasena attho veditabboti āha <hi rend="bold">‘‘yasmiṃ hī’’</hi>tiādi. <hi rend="bold">Pathavīkhaṇanādike</hi>ti ettha <hi rend="bold">ādi</hi>-saddena bhūtagāmapātabyatādipaññattivajjaṃ sikkhāpadaṃ <pb ed="M" n="3.0378" /> saṅgaṇhāti. Yo vinaye apakataññutāya vattasīsena sammuñjaniādinā pathavīkhaṇanādīni karoti, tadā tassuppannacittaṃ sandhāya vuttaṃ <hi rend="bold">‘‘kusalacittaṃ aṅgaṃ hotī’’</hi>ti. <hi rend="bold">Aṅgaṃ hotī</hi>ti ca vattasīsena karontassapi ‘‘imaṃ pathaviṃ khaṇāmī’’tiādinā vītikkamajānanavasena <pb ed="V" n="3.0345" /> pavattattā taṃ kusalacittaṃ āpattādhikaraṇaṃ, kusalacittaṃ āpattiyā kāraṇaṃ hotīti attho. Na hi vītikkamaṃ ajānantassa pathavīkhaṇanādīsu āpatti sambhavati. <hi rend="bold">Tasmiṃ satī</hi>ti tasmiṃ kusalacitte āpattibhāvena gahite satīti adhippāyo. <hi rend="bold">Tasmā</hi>ti yasmā kusalacitte āpattibhāvena gahite sati ‘‘natthi āpattādhikaraṇaṃ kusala’’nti na sakkā vattuṃ, tasmā. <hi rend="bold">Nayidaṃ aṅgappahonakacittaṃ sandhāya vutta</hi>nti ‘‘āpattādhikaraṇaṃ siyā akusalaṃ siyā abyākataṃ, natthi āpattādhikaraṇaṃ kusala’’nti idaṃ āpattisamuṭṭhāpakabhāvena aṅgappahonakaṃ āpattiyā kāraṇabhūtaṃ cittaṃ sandhāya na vuttaṃ. Kiṃ pana sandhāya vuttanti āha <hi rend="bold">‘‘idaṃ panā’’</hi>tiādi. Bhikkhumhi kammaṭṭhānagatacittena nipanne niddāyante vā mātugāmo ce seyyaṃ kappeti, tasmiṃ khaṇe seyyākārena vattamānarūpameva āpatti, na kusalādivasappavattaṃ cittanti āha <hi rend="bold">‘‘asañcicca…pe… sahaseyyādivasena āpajjato</hi> (pari. 323 atthato samānaṃ) <hi rend="bold">abyākataṃ hotī’’</hi>ti. Tasmiñhi khaṇe uṭṭhātabbe jāte anuṭṭhānato tadākārapavatto rūpakkhandhova āpatti.</p>

<p rend="bodytext">‘‘Āpattiṃ āpajjanto kusalacitto vā āpajjati akusalābyākatacitto vā’’ti vacanato kusalampi āpattādhikaraṇaṃ siyāti ce? Na. Yo hi āpattiṃ āpajjatīti vuccati, so tīsu cittesu aññataracittasamaṅgī hutvā āpajjati, na aññathāti dassanatthaṃ <hi rend="bold">‘‘kusalacitto vā’’</hi>tiādi vuttaṃ. Ayañhettha attho – pathavīkhaṇanādīsu kusalacittakkhaṇe vītikkamādivasena pavattarūpasambhavato kusalacitto vā tathāpavattarūpasaṅkhātaṃ abyākatāpattiṃ āpajjati, tathā abyākatacitto vā abyākatarūpasaṅkhātaṃ abyākatāpattiṃ āpajjati. Pāṇātipātādiṃ akusalacitto vā akusalāpattiṃ āpajjati, rūpaṃ panettha abbohārikaṃ. Supinante ca pāṇātipātādiṃ karonto sahaseyyādivasena āpajjitabbāpattiṃ āpajjanto akusalacitto abyākatāpattiṃ āpajjatīti.</p>

<p rend="bodytext"><hi rend="bold">Kusalacittaṃ</hi><pb ed="M" n="3.0379" /><hi rend="bold">āpajjeyyā</hi>ti eḷakalomaṃ gahetvā kammaṭṭhānamanasikārena tiyojanaṃ atikkamantassa paññattiṃ ajānitvā padaso dhammaṃ vācentassa ca āpajjitabbāpattiyā kusalacittaṃ āpajjeyya. <hi rend="bold">Na ca tattha vijjamānampi kusalacittaṃ āpattiyā aṅga</hi>nti tasmiṃ vijjamānampi kusalacittaṃ āpattiyā aṅgaṃ na hoti, sayaṃ āpatti na hotīti attho. <hi rend="bold">Calitappavattāna</hi>nti calitānaṃ pavattānañca. Calito kāyo, pavattā vācā. <hi rend="bold">Aññatarameva aṅga</hi>nti kāyavācānaṃ aññatarameva āpattīti attho. <hi rend="bold">Tañca rūpakkhandhapariyāpannattā abyākata</hi>nti iminā abyākatamāpattādhikaraṇaṃ, nāññanti dasseti.</p>

<p rend="bodytext">Yadi <pb ed="V" n="3.0346" /> evaṃ ‘‘sāpattikassa, bhikkhave, nirayaṃ vā vadāmi tiracchānayoniṃ vā’’ti vacanato abyākatassapi vipākadhammatā āpajjeyyāti? Nāpajjeyya. Asañcicca āpannā hi āpattiyo yāva so na jānāti, tāva anantarāyakarā, jānitvā chādento pana chādanappaccayā aññaṃ dukkaṭasaṅkhātaṃ akusalamāpattādhikaraṇamāpajjati, tañca akusalasabhāvattā saggamokkhānaṃ antarāyakaraṇanti sāpattikassa apāyagāmitā vuttā. Abyākataṃ pana āpattādhikaraṇaṃ avipākadhammamevāti niṭṭhamettha gantabbaṃ. Teneva <hi rend="bold">porāṇagaṇṭhipadesu</hi>pi ‘‘puthujjano kalyāṇaputhujjano sekkho arahāti cattāro puggale dassetvā tesu arahato āpattādhikaraṇaṃ abyākatameva, tathā sekkhānaṃ, tathā kalyāṇaputhujjanassa asañcicca vītikkamakāle abyākatameva. Itarassa akusalampi hoti abyākatampi. Yasmā cassa sañcicca vītikkamakāle akusalameva hoti, tasmā vuttaṃ ‘natthi āpattādhikaraṇaṃ kusala’nti. Sabbattha evaṃ abyākatanti vipākābhāvamattaṃ sandhāya vutta’’nti likhitaṃ. Yañca āpattādhikaraṇaṃ akusalaṃ, tampi desitaṃ vuṭṭhitaṃ vā anantarāyakaraṃ. Yathā hi ariyūpavādakammaṃ akusalampi samānaṃ accayaṃ desetvā khamāpanena payogasampattipaṭibāhitattā avipākadhammataṃ āpannaṃ ahosikammaṃ hoti, evamidampi desitaṃ vuṭṭhitaṃ vā payogasampattipaṭibāhitattā avipākadhammatāya ahosikammabhāvena anantarāyakaraṃ jātaṃ. Teneva ‘‘sāpattikassa, bhikkhave, nirayaṃ vā vadāmi tiracchānayoniṃ vā’’ti sāpattikasseva apāyagāmitā vuttā.</p>

<p rend="title">Adhikaraṇavūpasamanasamathakathāvaṇṇanā</p>

<p rend="bodytext" n="228"><hi rend="paranum">228</hi><hi rend="dot">.</hi> Vivādasaṅkhāte <pb ed="M" n="3.0380" /> atthe paccatthikā <hi rend="bold">atthapaccatthikā</hi>.</p>

<p rend="bodytext" n="229"><hi rend="paranum">229</hi><hi rend="dot">.</hi><hi rend="bold">Sammukhāvinayasmi</hi>nti sammukhāvinayabhāve.</p>

<p rend="bodytext" n="230"><hi rend="paranum">230</hi><hi rend="dot">.</hi><hi rend="bold">Antarenā</hi>ti kāraṇena.</p>

<p rend="bodytext" n="231"><hi rend="paranum">231</hi><hi rend="dot">.</hi> Ubbāhikāya khīyanake pācitti na vuttā tattha chandadānassa natthitāya.</p>

<p rend="bodytext" n="236"><hi rend="paranum">236</hi><hi rend="dot">.</hi><hi rend="bold">Tassa kho ta</hi>nti ettha <hi rend="bold">kho ta</hi>nti nipātamattaṃ.</p>

<p rend="bodytext" n="238"><hi rend="paranum">238</hi><hi rend="dot">.</hi> ‘‘Kā <pb ed="V" n="3.0347" /> ca tattha tassapāpiyasikāyā’’ti potthakesu likhanti. ‘‘Kā ca tassapāpiyasikā’’ti evaṃ panettha pāṭho veditabbo.</p>

<p rend="bodytext" n="242"><hi rend="paranum">242</hi><hi rend="dot">.</hi><hi rend="bold">Kiccādhikaraṇaṃ ekena samathena sammatī</hi>ti ettha ‘‘kiccameva kiccādhikaraṇa’’nti (pārā. aṭṭha. 2.385-86) vacanato apalokanakammādīnametaṃ adhivacanaṃ. Taṃ vivādādhikaraṇādīni viya samathehi sametabbaṃ na hoti, kintu sammukhāvinayena sampajjati, tasmā <hi rend="bold">sammatī</hi>ti ettha sampajjatīti attho gahetabbo. Sesamettha suviññeyyameva.</p>

<p rend="centre">Samathakkhandhakavaṇṇanā niṭṭhitā.</p>

<p rend="chapter">5. Khuddakavatthukkhandhakaṃ</p>

<p rend="title">Khuddakavatthukathāvaṇṇanā</p>

<p rend="bodytext" n="243"><hi rend="paranum">243</hi><hi rend="dot">.</hi> Khuddakavatthukkhandhake <pb ed="M" n="3.0381" /><pb ed="V" n="3.0348" /><hi rend="bold">aṭṭhapadākārenā</hi>ti aṭṭhapadaphalakākārena, jūtaphalakasadisanti vuttaṃ hoti. <hi rend="bold">Mallakamūlasaṇṭhānenā</hi>ti kheḷamallakamūlasaṇṭhānena.</p>

<p rend="bodytext" n="245"><hi rend="paranum">245</hi><hi rend="dot">.</hi><hi rend="bold">Muttolambakādīna</hi>nti <hi rend="bold">ādi</hi>-saddena kuṇḍalādiṃ saṅgaṇhāti. <hi rend="bold">Palambakasutta</hi>nti yaññopacitākārena olambakasuttaṃ.</p>

<p rend="bodytext" n="246"><hi rend="paranum">246</hi><hi rend="dot">.</hi><hi rend="bold">Cikkalenā</hi>ti silesena.</p>

<p rend="bodytext" n="248"><hi rend="paranum">248</hi><hi rend="dot">.</hi><hi rend="bold">Sādhugīta</hi>nti aniccatādipaṭisaṃyuttagītaṃ.</p>

<p rend="bodytext" n="249"><hi rend="paranum">249</hi><hi rend="dot">.</hi><hi rend="bold">Caturassena vattenā</hi>ti paripuṇṇena uccāraṇavattena. Taraṅgavattādīnaṃ uccāraṇavidhānāni naṭṭhappayogāni. <hi rend="bold">Bāhiralomi</hi>nti bhāvanapuṃsakaniddeso, yathā tassa uṇṇapāvārassa bahiddhā lomāni dissanti, tathā dhārentassa dukkaṭanti vuttaṃ hoti.</p>

<p rend="bodytext" n="251"><hi rend="paranum">251</hi><hi rend="dot">.</hi><hi rend="bold">Imāni cattāri ahirājakulānī</hi>ti (a. ni. aṭṭha. 2.4.67) idaṃ daṭṭhavise sandhāya vuttaṃ. Ye hi keci daṭṭhavisā, sabbe te imesaṃ catunnaṃ ahirājakulānaṃ abbhantaragatāva honti. <hi rend="bold">Attaguttiyā</hi>ti attano guttatthāya. <hi rend="bold">Attarakkhāyā</hi>ti attano rakkhaṇatthāya. <hi rend="bold">Attaparittaṃkātu</hi>nti attano parittāṇatthāya attaparittaṃ nāma kātuṃ anujānāmīti attho.</p>

<p rend="bodytext">Idāni yathā taṃ parittaṃ kātabbaṃ, taṃ dassetuṃ <hi rend="bold">‘‘evañca pana bhikkhave’’</hi>tiādimāha. Tattha <pb ed="V" n="3.0349" /> (jā. aṭṭha. 2.2.105) <hi rend="bold">virūpakkhehī</hi>ti virūpakkhanāgakulehi. Sesesupi eseva nayo. Sahayoge cetaṃ karaṇavacanaṃ, etehi saha mayhaṃ mittabhāvoti vuttaṃ hoti <hi rend="bold">apādakehī</hi>ti apādakasattehi. Sesesupi eseva nayo. <hi rend="bold">Sabbe sattā</hi>ti ito pubbe ettakena ṭhānena <pb ed="M" n="3.0382" /> odissakamettaṃ kathetvā idāni anodissakamettaṃ kathetuṃ idamāraddhaṃ. Tattha <hi rend="bold">sattā pāṇā bhūtā</hi>ti sabbānetāni puggalavevacanāneva. <hi rend="bold">Bhadrāni passantū</hi>ti bhadrāni ārammaṇāni passantu. <hi rend="bold">Mā kañci pāpamāgamā</hi>ti kañci sattaṃ pāpakaṃ lāmakaṃ mā āgacchatu.</p>

<p rend="bodytext"><hi rend="bold">Appamāṇo buddho</hi>ti ettha <hi rend="bold">buddho</hi>ti buddhaguṇā veditabbā, te hi appamāṇā nāma. Sesadvayesupi eseva nayo, <hi rend="bold">pamāṇavantānī</hi>ti guṇappamāṇena yuttāni. <hi rend="bold">Uṇṇanābhī</hi>ti lomasanābhiko makkaṭako. <hi rend="bold">Sarabū</hi>ti gharagoḷikā. <hi rend="bold">Katā me rakkhā kataṃ me paritta</hi>nti mayā ettakassa janassa rakkhā ca parittāṇañca kataṃ. <hi rend="bold">Paṭikkamantu bhūtānī</hi>ti sabbepi me kataparittāṇā sattā apagacchantu, mā maṃ viheṭhayiṃsūti attho. <hi rend="bold">Soha</hi>nti yassa mama etehi sabbehipi mettaṃ, so ahaṃ bhagavato namo karomi, vipassīādīnañca sattannaṃ sammāsambuddhānaṃ namo karomīti sambandho.</p>

<p rend="bodytext"><hi rend="bold">Aññamhi chetabbamhī</hi>ti rāgānusayaṃ sandhāya vadati. <hi rend="bold">Tādisaṃ vā dukkha</hi>nti muṭṭhiādīhi dukkhaṃ uppādentassa.</p>

<p rend="bodytext" n="252"><hi rend="paranum">252</hi><hi rend="dot">.</hi><hi rend="bold">Jālāni parikkhipāpetvā</hi>ti parissayamocanatthañceva pamādena gaḷitānaṃ ābharaṇādīnaṃ rakkhaṇatthañca jālāni karaṇḍakākārena parikkhipāpetvā. <hi rend="bold">Candanagaṇṭhi āgantvā jāle laggā</hi>ti eko kira rattacandanarukkho gaṅgāya uparitīre jāto gaṅgodakena dhotamūlo patitvā tattha tattha pāsāṇesu sambhijjamāno vippakiri. Tato ekā ghaṭappamāṇā ghaṭikā pāsāṇesu ghaṃsiyamānā udakaūmīhi pothiyamānā maṭṭhā hutvā anupubbena vuyhamānā sevālapariyonaddhā āgantvā tasmiṃ jāle laggi. Taṃ sandhāyetaṃ vuttaṃ. <hi rend="bold">Lekha</hi>nti likhitagahitaṃ cuṇṇaṃ. <hi rend="bold">Uḍḍitvā</hi>ti veḷuparamparāya uddhaṃ pāpetvā, uṭṭhāpetvāti vuttaṃ hoti. <hi rend="bold">Oharatū</hi>ti iddhiyā otāretvā gaṇhatu.</p>

<p rend="bodytext">Pūraṇakassapādayo <hi rend="bold">cha satthāro</hi>. Tattha (dī. ni. aṭṭha. 1.151-152; ma. ni. aṭṭha. 1.312) <hi rend="bold">pūraṇo</hi>ti tassa satthupaṭiññassa nāmaṃ. <hi rend="bold">Kassapo</hi>ti gottaṃ. So kira aññatarassa kulassa ekūnadāsasataṃ pūrayamāno jāto. Tenassa ‘‘pūraṇo’’ti nāmaṃ akaṃsu. Maṅgaladāsattā <pb ed="V" n="3.0350" /> cassa kataṃ ‘‘dukkaṭa’’nti vattā natthi, akataṃ vā ‘‘na kata’’nti <pb ed="M" n="3.0383" />. So ‘‘kimahaṃ ettha vasāmī’’ti palāyi. Athassa corā vatthāni acchindiṃsu. So paṇṇena vā tiṇena vā paṭicchādetumpi ajānanto jātarūpeneva ekaṃ gāmaṃ pāvisi. Manussā taṃ disvā ‘‘ayaṃ samaṇo arahā appiccho, natthi iminā sadiso’’ti pūvabhattādīni gahetvā upasaṅkamanti. So ‘‘mayhaṃ sāṭakaṃ anivatthabhāvena idaṃ uppanna’’nti tato paṭṭhāya sāṭakaṃ labhitvāpi na nivāsesi, tadeva pabbajjaṃ aggahesi. Tassa santike aññepi aññepīti pañcasatā manussā pabbajiṃsu. Evamayaṃ gaṇācariyo hutvā ‘‘satthā’’ti loke pākaṭo ahosi.</p>

<p rend="bodytext"><hi rend="bold">Makkhalī</hi>ti tassa nāmaṃ. Gosālāya jātattā <hi rend="bold">gosālo</hi>ti dutiyanāmaṃ. Taṃ kira sakaddamāya bhūmiyā telaghaṭaṃ gahetvā gacchantaṃ ‘‘tāta mā khalī’’ti sāmiko āha. So pamādena khalitvā patitvā sāmikassa bhayena palāyituṃ āraddho. Sāmiko upadhāvitvā sāṭakakaṇṇe aggahesi, so sāṭakaṃ chaḍḍetvā acelako hutvā palāyi. Sesaṃ pūraṇasadisameva.</p>

<p rend="bodytext"><hi rend="bold">Ajito</hi>ti tassa nāmaṃ. Kesakambalaṃ dhāretīti <hi rend="bold">kesakambalo</hi>. Iti nāmadvayaṃ saṃsanditvā ‘‘ajito kesakambalo’’ti vuccati. Tattha <hi rend="bold">kesakambalo</hi> nāma manussānaṃ kesehi katakambalo. Tato paṭikiṭṭhataraṃ vatthaṃ nāma natthi. Yathāha ‘‘seyyathāpi, bhikkhave, yāni kānici tantāvutānaṃ vatthānaṃ, kesakambalo tesaṃ paṭikiṭṭho akkhāyati. Kesakambalo, bhikkhave, sīte sīto uṇhe uṇho dubbaṇṇo duggandho dukkhasamphasso’’ti (a. ni. 3.138).</p>

<p rend="bodytext"><hi rend="bold">Pakudho</hi>ti tassa nāmaṃ. <hi rend="bold">Kaccāyano</hi>ti gottaṃ. Iti nāmagottaṃ saṃsanditvā ‘‘pakudho kaccāyano’’ti vuccati. Sītūdakapaṭikkhittako esa, vaccaṃ katvāpi udakakiccaṃ na karoti, uṇhodakaṃ vā kañjiyaṃ vā labhitvā karoti, nadiṃ vā maggodakaṃ vā atikkamma ‘‘sīlaṃ me bhinna’’nti vālikathūpaṃ katvā sīlaṃ adhiṭṭhāya gacchati. Evarūpanissirikaladdhiko esa.</p>

<p rend="bodytext"><hi rend="bold">Sañcayo</hi>ti tassa nāmaṃ. Belaṭṭhassa putto <hi rend="bold">belaṭṭhaputto</hi>. ‘‘Amhākaṃ gaṇṭhanakileso palibundhanakileso natthi, kilesagaṇṭhirahitā maya’’nti <pb ed="M" n="3.0384" /> evaṃvāditāya laddhanāmavasena <hi rend="bold">nigaṇṭho</hi>. Nāṭassa puttoti <hi rend="bold">nāṭaputto</hi>.</p>

<p rend="bodytext"><hi rend="bold">Piṇḍolabhāradvājo</hi>ti <pb ed="V" n="3.0351" /> (udā. aṭṭha. 36) piṇḍaṃ ulamāno pariyesamāno pabbajitoti <hi rend="bold">piṇḍolo</hi>. So kira parijiṇṇabhogo brāhmaṇo hutvā mahantaṃ bhikkhusaṅghassa lābhasakkāraṃ disvā piṇḍatthāya nikkhamitvā pabbajito. So mahantaṃ kapallapattaṃ ‘‘patta’’nti gahetvā carati, kapallapūraṃ yāguṃ pivati, bhattaṃ bhuñjati, pūvakhajjakañca khādati. Athassa mahagghasabhāvaṃ satthu ārocayiṃsu. Satthā tassa pattatthavikaṃ nānujāni. Thero heṭṭhāmañce pattaṃ nikujjitvā ṭhapeti. So ṭhapentopi ghaṃsentova paṇāmetvā ṭhapeti, gaṇhantopi ghaṃsentova ākaḍḍhitvā gaṇhāti. Taṃ gacchante gacchante kāle ghaṃsanena parikkhīṇaṃ nāḷikodanamattasseva gaṇhanakaṃ jātaṃ. Tato satthu ārocesuṃ. Athassa satthā pattatthavikaṃ anujāni. Thero aparena samayena indriyabhāvanaṃ bhāvento aggaphale arahatte patiṭṭhāsi. Iti so pubbe savisesaṃ piṇḍatthāya ulatīti <hi rend="bold">piṇḍolo</hi>. Gottena pana <hi rend="bold">bhāradvājo</hi>ti ubhayaṃ ekato katvā ‘‘piṇḍolabhāradvājo’’ti vuccati.</p>

<p rend="bodytext">‘‘Atha kho āyasmā piṇḍolabhāradvājo…pe… etadavocā’’ti kasmā evamāhaṃsu? So kira (dha. pa. aṭṭha. 2.180 devorohaṇavatthu) seṭṭhi neva sammādiṭṭhi, na micchādiṭṭhi, majjhattadhātuko. So cintesi ‘‘mayhaṃ gehe candanaṃ bahu, kiṃ nu kho iminā karissāmī’’ti. Athassa etadahosi ‘‘imasmiṃ loke ‘mayaṃ arahanto, mayaṃ arahanto’ti vattāro bahū, ahaṃ ekaṃ arahantampi na jānāmi, gehe bhamaṃ yojetvā pattaṃ likhāpetvā sikkāya ṭhapetvā veḷuparamparāya saṭṭhihatthamatte ākāse olambāpetvā ‘sace arahā atthi, ākāsenāgantvā gaṇhātū’ti vakkhāmi. Yo taṃ gahessati, tassa saputtadāro saraṇaṃ gamissāmī’’ti. So cintitaniyāmeneva pattaṃ likhāpetvā veḷuparamparāya ussāpetvā ‘‘yo imasmiṃ loke arahā, so ākāsena āgantvā imaṃ pattaṃ gaṇhātū’’ti āha.</p>

<p rend="bodytext">Tadā <pb ed="M" n="3.0385" /> cha satthāro ‘‘amhākaṃ esa anucchaviko, amhākameva naṃ dehī’’ti vadiṃsu. So ‘‘ākāsenāgantvā gaṇhathā’’ti āha. Chaṭṭhe divase nigaṇṭho nāṭaputto antevāsike pesesi ‘‘gacchatha seṭṭhiṃ evaṃ vadetha ‘amhākaṃ ācariyasseva anucchaviko, mā appamattakassa kāraṇā ākāsena āgamanaṃ kari, dehi kira te patta’nti’’. Te gantvā seṭṭhiṃ tathā vadiṃsu. Seṭṭhi ‘‘ākāsenāgantvā gaṇhituṃ samatthova gaṇhātū’’ti āha. Nāṭaputto sayaṃ gantukāmo hutvā antevāsikānaṃ saññaṃ adāsi ‘‘ahaṃ ekaṃ hatthañca pādañca ukkhipitvā uppatitukāmo viya bhavissāmi, tumhe maṃ ‘ācariya kiṃ karotha, dārumayapattassa kāraṇā paṭicchannaṃ arahattaguṇaṃ mahājanassa mā dassayitthā’ti vatvā maṃ hatthesu ca pādesu ca gahetvā ākaḍḍhantā <pb ed="V" n="3.0352" /> bhūmiyaṃ pāteyyāthā’’ti. So tattha gantvā seṭṭhiṃ āha ‘‘mahāseṭṭhi ayaṃ patto aññesaṃ nānucchaviko, mā te appamattakassa kāraṇā mama ākāse uppatanaṃ rucci, dehi me patta’’nti. Bhante, ākāsena uppatitvāva gaṇhathāti. Tato nāṭaputto ‘‘tena hi apetha apethā’’ti antevāsike apanetvā ‘‘ākāse uppatissāmī’’ti ekaṃ hatthañca pādañca ukkhipi. Atha naṃ antevāsikā ‘‘ācariya, kiṃ nāmetaṃ karotha, chavassa dārumayapattassa kāraṇā paṭicchannaguṇena tumhehi mahājanassa dassitena ko attho’’ti taṃ hatthapādesu gahetvā ākaḍḍhitvā bhūmiyaṃ pātesuṃ. So seṭṭhiṃ āha ‘‘mahāseṭṭhi, ime me uppatituṃ na denti, dehi me patta’’nti. Uppatitvāva gaṇhatha bhanteti. Evaṃ titthiyā cha divasāni vāyamitvāpi pattaṃ na labhiṃsuyeva.</p>

<p rend="bodytext">Atha sattame divase āyasmato ca moggallānassa āyasmato ca piṇḍolabhāradvājassa ‘‘rājagahe piṇḍāya carissāmā’’ti gantvā ekasmiṃ piṭṭhipāsāṇe ṭhatvā cīvaraṃ pārupanakāle dhuttakā kathaṃ samuṭṭhāpesuṃ ‘‘hambho pubbe cha satthāro ‘mayaṃ arahantāmhā’ti vicariṃsu, rājagahaseṭṭhino pana ajja sattamo divaso pattaṃ ussāpetvā ṭhapayato ‘sace arahā atthi, ākāsenāgantvā gaṇhātū’ti vadantassa, ekopi ‘ahaṃ arahā’ti ākāse uppatanto natthi, ajja no loke arahantānaṃ natthibhāvo ñāto’’ti. Taṃ kathaṃ sutvā āyasmā mahāmoggallāno āyasmantaṃ piṇḍolabhāradvājaṃ <pb ed="M" n="3.0386" /> āha ‘‘sutaṃ te, āvuso bhāradvāja, imesaṃ vacanaṃ, ime buddhasāsanaṃ pariggaṇhantā viya vadanti, tvañca mahiddhiko mahānubhāvo, gacchetaṃ pattaṃ ākāsena gantvā gaṇhāhī’’ti. ‘‘Āvuso moggallāna, tvaṃ ‘iddhimantānaṃ aggo’ti pākaṭo, tvaṃ etaṃ gaṇha, tayi pana aggaṇhante ahaṃ gaṇhissāmī’’ti āha. Atha āyasmā mahāmoggallāno ‘‘gaṇhāvuso’’ti āha. Iti te lokassa arahantehi asuññabhāvadassanatthaṃ evamāhaṃsu.</p>

<p rend="bodytext"><hi rend="bold">Tikkhattuṃ rājagahaṃ anupariyāyī</hi>ti tikkhattuṃ rājagahaṃ anugantvā paribbhami. ‘‘Sattakkhattu’’ntipi vadanti. Thero kira abhiññāpādakaṃ jhānaṃ samāpajjitvā uṭṭhāya tigāvutaṃ piṭṭhipāsāṇaṃ antantena paricchindanto tūlapicu viya ākāse uṭṭhāpetvā rājagahanagarassa upari sattakkhattuṃ anupariyāyi. So tigāvutappamāṇassa nagarassa apidhānaṃ viya paññāyi. Nagaravāsino ‘‘pāsāṇo no avattharitvā gaṇhātī’’ti bhītā suppādīni matthake katvā tattha tattha nilīyiṃsu. Sattame vāre thero piṭṭhipāsāṇaṃ bhinditvā attānaṃ dasseti. Mahājano theraṃ disvā ‘‘bhante piṇḍolabhāradvāja, tava pāsāṇaṃ gāḷhaṃ katvā gaṇha, mā <pb ed="V" n="3.0353" /> no sabbe nāsayī’’ti āha. Thero pāsāṇaṃ pādantena khipitvā vissajjesi. So gantvā yathāṭhāneyeva patiṭṭhāsi. Thero seṭṭhissa gehamatthake aṭṭhāsi. Taṃ disvā seṭṭhi urena nipajjitvā ‘‘otara sāmī’’ti vatvā ākāsato otiṇṇaṃ theraṃ nisīdāpetvā pattaṃ gahetvā catumadhurapuṇṇaṃ katvā therassa adāsi. Thero pattaṃ gahetvā vihārābhimukho pāyāsi. Athassa ye araññagatā pāṭihāriyaṃ nāddasaṃsu, te sannipatitvā ‘‘bhante, amhākampi pāṭihāriyaṃ dassehī’’ti theraṃ anubandhiṃsu. So tesaṃ tesaṃ pāṭihāriyaṃ dassento vihāraṃ agamāsi. Satthā taṃ anubandhitvā unnādentassa mahājanassa saddaṃ sutvā ‘‘ānanda, kasseso saddo’’ti pucchi. Tena vuttaṃ <hi rend="bold">‘‘assosi kho bhagavā…pe… kiṃ nu kho so, ānanda, uccāsaddo mahāsaddo’’</hi>ti.</p>

<p rend="bodytext"><hi rend="bold">Vikubbaniddhiyā pāṭihāriyaṃ paṭikkhitta</hi>nti ettha <hi rend="bold">vikubbaniddhi</hi> nāma ‘‘so pakativaṇṇaṃ vijahitvā kumārakavaṇṇaṃ vā dasseti nāgavaṇṇaṃ vā, vividhampi senābyūhaṃ dassetī’’ti (paṭi. ma. 3.13) evamāgatā pakativaṇṇavijahanavikāravasena pavattā <pb ed="M" n="3.0387" /> iddhi. <hi rend="bold">Adhiṭṭhāniddhi</hi> pana ‘‘pakatiyā eko bahukaṃ āvajjati sataṃ vā sahassaṃ vā satasahassaṃ vā, āvajjitvā ñāṇena adhiṭṭhāti ‘bahuko homī’’’ti (paṭi. ma. 3.10 dasaiddhiniddesa) evaṃ vibhajitvā dassitā adhiṭṭhānavasena nipphannā iddhi.</p>

<p rend="bodytext" n="253-254"><hi rend="paranum">253-254</hi><hi rend="dot">.</hi><hi rend="bold">Na acchupiyantī</hi>ti na suphassitāni honti. <hi rend="bold">Rūpakākiṇṇānī</hi>ti itthirūpādīhi ākiṇṇāni. <hi rend="bold">Bhūmiādhārake</hi>ti valayādhārake. <hi rend="bold">Dāruādhārakadaṇḍādhārakesū</hi>ti ekadārunā kataādhārake bahūhi daṇḍakehi kataādhārake vāti attho, tīhi daṇḍehi kato pana na vaṭṭati. <hi rend="bold">Bhūmiyaṃ pana nikkujjitvā ekameva ṭhapetabba</hi>nti ettha dve ṭhapentena upari ṭhapitapattaṃ ekena passena bhūmiyaṃ phusāpetvā ṭhapetuṃ vaṭṭatīti vadanti. <hi rend="bold">Ālindakamiḍḍhikādīna</hi>nti pamukhamiḍḍhikānaṃ. <hi rend="bold">Parivattitvā tattheva patiṭṭhātī</hi>ti ettha ‘‘parivattitvā tatiyavāre tattheva miḍḍhiyā patiṭṭhātī’’ti <hi rend="bold">gaṇṭhipadesu</hi> vuttaṃ. <hi rend="bold">Paribhaṇḍaṃ</hi> nāma gehassa bahi kuṭṭapādassa thirabhāvatthaṃ katā tanukamiḍḍhikā vuccati. <hi rend="bold">Tanukamiḍḍhikāyā</hi>ti khuddakamiḍḍhikāya. Miḍḍhantepi ādhārake ṭhapetuṃ vaṭṭati. ‘‘Anujānāmi, bhikkhave, ādhāraka’’nti hi vacanato miḍḍhādīsu yattha katthaci ādhārakaṃ ṭhapetvā tattha pattaṃ ṭhapetuṃ vaṭṭati ādhārake ṭhapanokāsassa aniyamitattāti vadanti. ‘‘Pattamāḷo nāma vaṭṭetvā pattānaṃ agamanatthaṃ vaṭṭaṃ vā caturassaṃ vā iṭṭhakādīhi parikkhipitvā kato’’ti <hi rend="bold">gaṇṭhipadesu</hi> vuttaṃ.</p>

<p rend="bodytext" n="255"><hi rend="paranum">255</hi><hi rend="dot">.</hi><hi rend="bold">Ghaṭika</hi>nti upari yojitaṃ aggaḷaṃ. <hi rend="bold">Tāvakālikaṃ paribhuñjituṃ vaṭṭatī</hi>ti sakideva gahetvā <pb ed="V" n="3.0354" /> tena āmisaṃ paribhuñjitvā chaḍḍetuṃ vaṭṭatīti adhippāyo. <hi rend="bold">Ghaṭikaṭāhe</hi>ti bhājanakapāle. <hi rend="bold">Abhuṃ me</hi>ti ettha bhavatīti <hi rend="bold">bhū,</hi> vaḍḍhi. Na bhūti <hi rend="bold">abhū,</hi> avaḍḍhi. Bhayavasena pana sā itthī ‘‘abhu’’nti āha, vināso mayhanti attho. <hi rend="bold">Chavasīsassa patta</hi>nti chavasīsamayaṃ pattaṃ. Pakativikārasambandhe cetaṃ sāmivacanaṃ, abhedepi vā bhedūpacārenāyaṃ vohāro ‘‘silāputtakassa sarīra’’ntiādīsu viya.</p>

<p rend="bodytext"><hi rend="bold">Cabbetvā</hi>ti khāditvā. <hi rend="bold">Ekaṃ udakagaṇḍusaṃ gahetvā</hi>ti vāmahattheneva pattaṃ ukkhipitvā mukhena gaṇḍusaṃ gahetvā. <hi rend="bold">Ucchiṭṭhahatthenā</hi>ti sāmisena hatthena. <hi rend="bold">Ettāvatā</hi>ti ekagaṇḍusagahaṇamattena. <hi rend="bold">Luñcitvā</hi>ti tato maṃsaṃ <pb ed="M" n="3.0388" /> uddharitvā. Etesu sabbesu paṇṇattiṃ jānātu vā mā vā, āpattiyeva.</p>

<p rend="bodytext" n="256"><hi rend="paranum">256</hi><hi rend="dot">.</hi><hi rend="bold">Kiṇṇacuṇṇenā</hi>ti surākiṇṇacuṇṇena. <hi rend="bold">‘‘Anuvātaṃ paribhaṇḍa</hi>nti kilañjādīsu karontī’’ti <hi rend="bold">gaṇṭhipadesu</hi> vuttaṃ. <hi rend="bold">Bidalaka</hi>nti duguṇakaraṇasaṅkhātassa kiriyāvisesassa adhivacanaṃ. Kassa duguṇakaraṇaṃ? Yena kilañjādinā mahantaṃ kathinaṃ atthataṃ, tassa. Tañhi daṇḍakathinappamāṇena pariyante saṃharitvā duguṇaṃ kātabbaṃ. <hi rend="bold">Paṭiggaha</hi>nti aṅgulikañcukaṃ.</p>

<p rend="bodytext" n="257-259"><hi rend="paranum">257-259</hi><hi rend="dot">.</hi><hi rend="bold">Pāti</hi> nāma paṭiggahaṇasaṇṭhānena kato bhājanaviseso. <hi rend="bold">Na sammatī</hi>ti nappahoti.</p>

<p rend="bodytext" n="260-262"><hi rend="paranum">260-262</hi><hi rend="dot">.</hi><hi rend="bold">Nīcavatthukaṃ cinitu</hi>nti bahikuṭṭassa samantato nīcavatthukaṃ katvā cinituṃ. <hi rend="bold">Arahaṭaghaṭiyantaṃ</hi> nāma sakaṭacakkasaṇṭhānaṃ are are ghaṭikāni bandhitvā ekena dvīhi vā paribbhamiyamānaṃ yantaṃ.</p>

<p rend="bodytext" n="263"><hi rend="paranum">263</hi><hi rend="dot">.</hi><hi rend="bold">Āviddhapakkhapāsaka</hi>nti kaṇṇikamaṇḍalassa samantā ṭhapitapakkhapāsakaṃ. <hi rend="bold">Maṇḍale</hi>ti kaṇṇikamaṇḍale. <hi rend="bold">Pakkhapāsake ṭhapetvā</hi>ti samantā pakkhapāsakaphalakāni ṭhapetvā.</p>

<p rend="bodytext" n="264"><hi rend="paranum">264</hi><hi rend="dot">.</hi> ‘‘Namatakaṃ santhatasadisa’’nti <hi rend="bold">gaṇṭhipadesu</hi> vuttaṃ. <hi rend="bold">Cammakhaṇḍaparihārena paribhuñjitabba</hi>nti anadhiṭṭhahitvā paribhuñjitabbaṃ. <hi rend="bold">Ettheva paviṭṭhānī</hi>ti maḷorikāya eva antogadhāni. Pubbe pattasaṅgopanatthaṃ ādhārako anuññāto, idāni bhuñjanatthaṃ.</p>

<p rend="bodytext" n="265"><hi rend="paranum">265</hi><hi rend="dot">.</hi><hi rend="bold">Nikkujjitabbo</hi>ti <pb ed="V" n="3.0355" /> tena dinnassa deyyadhammassa appaṭiggahaṇatthaṃ pattanikkujjanakammavācāya nikkujjitabbo, na adhomukhaṭhapanena. Tenevāha <hi rend="bold">‘‘evañca pana, bhikkhave, nikkujjitabbo’’</hi>tiādi. <hi rend="bold">Alābhāyā</hi>ti catunnaṃ paccayānaṃ alābhatthāya. <hi rend="bold">Anatthāyā</hi>ti upaddavāya avaḍḍhiyā.</p>

<p rend="bodytext" n="266"><hi rend="paranum">266</hi><hi rend="dot">.</hi><hi rend="bold">Pasādessāmā</hi>ti āyācissāma. <hi rend="bold">Etadavocā</hi>ti ‘‘appatirūpaṃ mayā kataṃ, bhagavā pana mahantepi aguṇe acintetvā mayhaṃ accayaṃ paṭiggaṇhissatī’’ti maññamāno etaṃ ‘‘accayo maṃ bhante’’tiādivacanaṃ avoca <pb ed="M" n="3.0389" />. Tattha ñāyapaṭipattiṃ aticca eti pavattatīti <hi rend="bold">accayo,</hi> aparādho. <hi rend="bold">Maṃ accagamā</hi>ti maṃ atikkamma abhibhavitvā pavatto. Purisena madditvā abhibhavitvā pavattitopi hi aparādho atthato purisaṃ aticca abhibhavitvā pavatto nāma hoti. <hi rend="bold">Paṭiggaṇhātū</hi>ti khamatu. <hi rend="bold">Āyatiṃ saṃvarāyā</hi>ti anāgate saṃvaraṇatthāya puna evarūpassa aparādhassa dosassa khalitassa akaraṇatthāya. <hi rend="bold">Tagghā</hi>ti ekaṃsena. <hi rend="bold">Yathādhammaṃ paṭikarosī</hi>ti yathā dhammo ṭhito, tatheva karosi, khamāpesīti vuttaṃ hoti. <hi rend="bold">Taṃ te mayaṃ paṭiggaṇhāmā</hi>ti taṃ tava aparādhaṃ mayaṃ khamāma. <hi rend="bold">Vuḍḍhi hesā, āvuso vaḍḍha, ariyassa vinaye</hi>ti esā, āvuso vaḍḍha, ariyassa vinaye buddhassa bhagavato sāsane vuḍḍhi nāma. Katamā? Accayaṃ accayato disvā yathādhammaṃ paṭikaritvā āyatiṃ saṃvarāpajjanā. Desanaṃ pana puggalādhiṭṭhānaṃ karonto <hi rend="bold">‘‘yo accayaṃ accayato disvā yathādhammaṃ paṭikaroti, āyatiṃ saṃvaraṃ āpajjatī’’</hi>ti āha.</p>

<p rend="bodytext" n="268"><hi rend="paranum">268</hi><hi rend="dot">.</hi> Bodhirājakumāravatthumhi (ma. ni. aṭṭha. 2.324 ādayo) <hi rend="bold">kokanado</hi>ti <hi rend="bold">kokanadaṃ</hi> vuccati padumaṃ, so ca maṅgalapāsādo olokanapadumaṃ dassetvā kato, tasmā ‘‘kokanado’’ti saṅkhaṃ labhi. <hi rend="bold">Yāva pacchimasopānakaḷevarā</hi>ti ettha <hi rend="bold">pacchimasopānakaḷevara</hi>nti paṭhamasopānaphalakaṃ vuttaṃ tassa sabbapacchā dussena santhatattā. Uparimasopānaphalakato paṭṭhāya hi sopānaṃ santhataṃ. <hi rend="bold">Addasā kho</hi>ti olokanatthaṃyeva dvārakoṭṭhake ṭhito addasa.</p>

<p rend="bodytext"><hi rend="bold">Bhagavā tuṇhī ahosī</hi>ti ‘‘kissa nu kho atthāya rājakumārena ayaṃ mahāsakkāro kato’’ti āvajjento puttapatthanāya katabhāvaṃ aññāsi. So hi rājaputto aputtako. Sutañcānena ahosi ‘‘buddhānaṃ kira adhikāraṃ katvā manasā icchitaṃ labhantī’’ti. So ‘‘sacāhaṃ puttaṃ labhissāmi, sammāsambuddho imaṃ celapaṭikaṃ akkamissati. No ce labhissāmi, na akkamissatī’’ti patthanaṃ katvā santharāpesi. Atha bhagavā ‘‘nibbattissati nu kho etassa putto’’ti āvajjetvā ‘‘na nibbattissatī’’ti addasa. Pubbe kira so ekasmiṃ <pb ed="V" n="3.0356" /> dīpe vasamāno <pb ed="M" n="3.0390" /> samānacchandena sakuṇapotake khādi. Sacassa mātugāmo puññavā bhaveyya, puttaṃ labheyya. Ubhohi pana samānacchandehi hutvā pāpakammaṃ kataṃ, tenassa putto na nibbattissatīti aññāsi. Dusse pana akkante ‘‘buddhānaṃ adhikāraṃ katvā patthitaṃ labhantīti loke anussavo, mayā ca mahāadhikāro kato, na ca puttaṃ labhāmi, tucchaṃ idaṃ vacana’’nti micchāgahaṇaṃ gaṇheyya. Titthiyāpi ‘‘natthi samaṇānaṃ akattabbaṃ nāma, celapaṭikaṃ maddantā āhiṇḍantī’’ti ujjhāyeyyuṃ. Etarahi ca akkamantesu bahū bhikkhū paracittaviduno, te bhabbataṃ jānitvā akkamissanti, abhabbataṃ jānitvā na akkamissanti. Anāgate pana upanissayo mando bhavissati, anāgataṃ na jānissanti, tesu akkamantesu sace patthitaṃ ijjhissati, iccetaṃ kusalaṃ. No ce ijjhissati, ‘‘pubbe bhikkhusaṅghassa adhikāraṃ katvā icchiticchitaṃ labhanti, idāni na labhanti, teyeva maññe bhikkhū paṭipattipūrakā ahesuṃ, ime pana paṭipattiṃ pūretuṃ na sakkontī’’ti manussā vippaṭisārino bhavissantīti imehi tīhi kāraṇehi bhagavā akkamituṃ anicchanto tuṇhī ahosi. <hi rend="bold">Pacchimaṃ janataṃ tathāgato anukampatī</hi>ti idaṃ pana thero vuttesu kāraṇesu tatiyaṃ kāraṇaṃ sandhāyāha. Maṅgalaṃ icchantīti <hi rend="bold">maṅgalikā</hi>.</p>

<p rend="bodytext" n="269"><hi rend="paranum">269</hi><hi rend="dot">.</hi><hi rend="bold">Bījani</hi>nti caturassabījaniṃ. <hi rend="bold">Tālavaṇṭa</hi>nti tālapattādīhi kataṃ maṇḍalikabījaniṃ.</p>

<p rend="bodytext" n="270-275"><hi rend="paranum">270-275</hi><hi rend="dot">.</hi><hi rend="bold">‘‘Ekapaṇṇacchattaṃ</hi> nāma tālapatta’’nti <hi rend="bold">gaṇṭhipadesu</hi> vuttaṃ. <hi rend="bold">Kammasatenā</hi>ti ettha <hi rend="bold">sata</hi>-saddo anekapariyāyo, anekena kammenāti attho, mahatā ussāhenāti vuttaṃ hoti. <hi rend="bold">Rudhī</hi>ti khuddakavaṇaṃ.</p>

<p rend="bodytext" n="278"><hi rend="paranum">278</hi><hi rend="dot">.</hi> ‘‘Akāyabandhanena sañcicca asañcicca vā gāmappavesane āpatti. Saritaṭṭhānato bandhitvā pavisitabbaṃ nivattitabbaṃ vā’’ti <hi rend="bold">gaṇṭhipadesu</hi> vuttaṃ. <hi rend="bold">Murajavaṭṭisaṇṭhānaṃ veṭhetvā kata</hi>nti bahū rajjuke ekato katvā nānāvaṇṇehi suttehi veṭhetvā murajavaṭṭisadisaṃ kataṃ. Teneva <hi rend="bold">dutiyapārājikavaṇṇanāyaṃ</hi> (pārā. aṭṭha. 1.85 pāḷimuttakavinicchaya) vuttaṃ ‘‘bahū rajjuke ekato katvā ekena <pb ed="M" n="3.0391" /> nirantaraṃ veṭhetvā kataṃ bahurajjukanti na vattabbaṃ, taṃ vaṭṭatī’’ti. Tattha yaṃ vattabbaṃ, taṃ heṭṭhā vuttameva. <hi rend="bold">Muddikakāyabandhanaṃ</hi> nāma caturassaṃ akatvā sajjitaṃ. <hi rend="bold">Pāmaṅgadasā</hi> caturassā. <hi rend="bold">Mudiṅgasaṇṭhānenā</hi>ti varakasīsākārena. <hi rend="bold">Pāsanto</hi>ti dasāmūlaṃ.</p>

<p rend="bodytext" n="280-282"><hi rend="paranum">280-282</hi><hi rend="dot">.</hi><hi rend="bold">Muṇḍavaṭṭī</hi>ti <pb ed="V" n="3.0357" /> mallakammakarādayo. <hi rend="bold">Pamāṇaṅgulenā</hi>ti vaḍḍhakīaṅgulaṃ sandhāya vuttaṃ. Sesamettha pāḷito aṭṭhakathāto ca suviññeyyameva.</p>

<p rend="centre">Khuddakavatthukkhandhakavaṇṇanā niṭṭhitā.</p>

<p rend="chapter">6. Senāsanakkhandhakaṃ</p>

<p rend="title">Vihārānujānanakathāvaṇṇanā</p>

<p rend="bodytext" n="294"><hi rend="paranum">294</hi><hi rend="dot">.</hi> Senāsanakkhandhake <pb ed="M" n="3.0392" /><pb ed="V" n="3.0358" /><hi rend="bold">senāsanaṃ apaññattaṃ hotī</hi>ti vihārasenāsanaṃ sandhāya vuttaṃ. Catubbidhañhi (ma. ni. aṭṭa. 1.296) senāsanaṃ vihārasenāsanaṃ mañcapīṭhasenāsanaṃ santhatasenāsanaṃ okāsasenāsananti. Tattha ‘‘mañcopi senāsanaṃ, pīṭhampi bhisipi bimbohanampi vihāropi aḍḍhayogopi pāsādopi hammiyampi guhāpi aṭṭopi māḷopi leṇampi veḷugumbopi rukkhamūlampi maṇḍapopi senāsanaṃ. Yattha vā pana bhikkhū paṭikkamanti, sabbametaṃ senāsana’’nti (vibha. 527) vacanato vihāro aḍḍhayogo pāsādo hammiyaṃ guhāti idaṃ <hi rend="bold">vihārasenāsanaṃ</hi> nāma. Mañco pīṭhaṃ bhisi bimbohananti idaṃ <hi rend="bold">mañcapīṭhasenāsanaṃ</hi> nāma. Cimilikā cammakhaṇḍo tiṇasanthāro paṇṇasanthāroti idaṃ <hi rend="bold">santhatasenāsanaṃ</hi> nāma. Yattha vā pana bhikkhū paṭikkamantīti idaṃ <hi rend="bold">okāsasenāsanaṃ</hi> nāma.</p>

<p rend="bodytext"><hi rend="bold">Rukkhamūle</hi>tiādīsu <hi rend="bold">rukkhamūlasenāsanaṃ</hi> nāma yaṃkiñci sandacchāyaṃ vivittaṃ rukkhamūlaṃ. <hi rend="bold">Pabbato</hi> nāma selo. Tattha hi udakasoṇḍīsu udakakiccaṃ katvā sītāya rukkhacchāyāya nisinnā nānādisāsu khāyamānāsu sītena vātena bījiyamānā samaṇadhammaṃ karonti. <hi rend="bold">Kandare</hi>ti <hi rend="bold">kaṃ</hi> vuccati udakaṃ, tena dārito udakena bhinno pabbatappadeso <hi rend="bold">kandaraṃ</hi>. Yaṃ ‘‘nitamba’’ntipi ‘‘nadīkuñja’’ntipi vadanti. Tattha hi rajatapaṭṭasadisā vālikā hoti, matthake maṇivitānaṃ viya vanagahanaṃ, maṇikkhandhasadisaṃ udakaṃ sandati, evarūpaṃ kandaraṃ oruyha pānīyaṃ pivitvā gattāni sītaṃ katvā vālikaṃ ussāpetvā paṃsukūlacīvaraṃ paññapetvā tattha nisinnā te bhikkhū samaṇadhammaṃ karonti. <hi rend="bold">Giriguhā</hi> nāma dvinnaṃ pabbatānaṃ antarā, ekasmiṃyeva vā umaṅgasadisaṃ mahāvivaraṃ.</p>

<p rend="bodytext">‘‘Vanapatthanti dūrānametaṃ senāsanānaṃ adhivacana’’ntiādivacanato (vibha. 531) yattha na <pb ed="V" n="3.0359" /> kasanti na vapanti, tādisaṃ manussānaṃ upacāraṭṭhānaṃ atikkamitvā ṭhitaṃ araññakasenāsanaṃ ‘‘vanapattha’’nti vuccati. <hi rend="bold">Ajjhokāso</hi> nāma kenaci <pb ed="M" n="3.0393" /> acchanno padeso. Ākaṅkhamānā panettha cīvarakuṭiṃ katvā vasanti. <hi rend="bold">Palālapuñje</hi>ti palālarāsimhi. Mahāpalālapuñjato hi palālaṃ nikkaḍḍhitvā pabbhāraleṇasadise ālaye karonti, gacchagumbādīnampi upari palālaṃ parikkhipitvā heṭṭhā nisinnā samaṇadhammaṃ karonti, taṃ sandhāyetaṃ vuttaṃ. <hi rend="bold">Pañca leṇānī</hi>ti pañca līyanaṭṭhānāni. Nilīyanti ettha bhikkhūti leṇāni, vihārādīnametaṃ adhivacanaṃ. <hi rend="bold">Supaṇṇavaṅkageha</hi>nti garuḷapakkhasaṇṭhānena katagehaṃ.</p>

<p rend="bodytext" n="295"><hi rend="paranum">295</hi><hi rend="dot">.</hi> Anumodanagāthāsu <hi rend="bold">sīta</hi>nti ajjhattadhātukkhobhavasena vā bahiddhautuvipariṇāmavasaena vā uppajjanakasītaṃ. <hi rend="bold">Uṇha</hi>nti aggisantāpaṃ, tassa vanadāhādīsu vā sambhavo daṭṭhabbo. <hi rend="bold">Paṭihantī</hi>ti bādhati. Yathā tadubhayavasena kāyacittānaṃ bādhanaṃ na hoti, evaṃ karoti. Sītuṇhabbhāhate hi sarīre vikkhittacitto bhikkhu yoniso padahituṃ na sakkoti. <hi rend="bold">Vāḷamigānī</hi>ti sīhabyagghādivāḷamige. Guttasenāsanañhi pavisitvā dvāraṃ pidhāya nisinnassa te parissayā na honti. <hi rend="bold">Sarīsape</hi>ti ye keci sarante gacchante dīghajātike. <hi rend="bold">Makase</hi>ti nidassanamattametaṃ, ḍaṃsādīnampi eteneva saṅgaho daṭṭhabbo. <hi rend="bold">Sisire</hi>ti sisirakālavasena sattāhavaddhalikādivasena ca uppanne sisirasamphasse. <hi rend="bold">Vuṭṭhiyo</hi>ti yadā tadā uppannā vassavuṭṭhiyo.</p>

<p rend="bodytext"><hi rend="bold">Vātātapo ghoro</hi>ti rukkhagacchādīnaṃ ummūlabhañjanādivasena pavattiyā ghoro sarajaarajādibhedo vāto ceva gimhapariḷāhasamayesu uppattiyā ghoro sūriyātapo ca <hi rend="bold">paṭihaññati</hi> paṭibāhīyati. <hi rend="bold">Leṇattha</hi>nti nānārammaṇato cittaṃ nivattetvā paṭisallānārāmatthaṃ. <hi rend="bold">Sukhattha</hi>nti vuttaparissayābhāvena phāsuvihāratthaṃ. <hi rend="bold">Jhāyitu</hi>nti aṭṭhatiṃsārammaṇesu yattha katthaci cittaṃ upanijjhāyituṃ. <hi rend="bold">Vipassitu</hi>nti aniccādito saṅkhāre sammasituṃ.</p>

<p rend="bodytext"><hi rend="bold">Vihāre</hi>ti patissaye. <hi rend="bold">Kāraye</hi>ti kārāpeyya. <hi rend="bold">Ramme</hi>ti manorame nivāsasukhe. <hi rend="bold">Vāsayettha bahussute</hi>ti kāretvā pana ettha vihāresu bahussute sīlavante kalyāṇadhamme nivāseyya. Te nivāsento pana tesaṃ bahussutānaṃ yathā paccayehi kilamatho na hoti, evaṃ annañca <pb ed="M" n="3.0394" /> pānañca vatthasenāsanāni ca dadeyya ujubhūtesu ajjhāsayasampannesu kammaphalānaṃ ratanattayaguṇānañca saddahanena vippasannena cetasā.</p>

<p rend="bodytext">Idāni gahaṭṭhapabbajitānaṃ aññamaññupakāritaṃ dassetuṃ <hi rend="bold">‘‘te tassā’’</hi>ti gāthamāha. Tattha <hi rend="bold">te</hi>ti <pb ed="V" n="3.0360" /> te bahussutā. <hi rend="bold">Tassā</hi>ti upāsakassa. <hi rend="bold">Dhammaṃ desentī</hi>ti sakalavaṭṭadukkhāpanūdanaṃ saddhammaṃ desenti. <hi rend="bold">Yaṃ so dhammaṃ idhaññāyā</hi>ti so puggalo yaṃ saddhammaṃ imasmiṃ sāsane sammā paṭipajjanena jānitvā aggamaggādhigamena anāsavo hutvā parinibbāyati.</p>

<p rend="bodytext"><hi rend="bold">So ca sabbadado hotī</hi>ti āvāsadānasmiṃ dinne sabbadānaṃ dinnameva hotīti katvā vuttaṃ. Tathā hi (saṃ. ni. aṭṭha. 1.1.42) dve tayo gāme piṇḍāya caritvā kiñci aladdhā āgatassapi chāyūdakasampannaṃ ārāmaṃ pavisitvā nahāyitvā patissaye muhuttaṃ nipajjitvā uṭṭhāya nisinnassa kāye balaṃ āharitvā pakkhittaṃ viya hoti, bahi vicarantassa ca kāye vaṇṇadhātu vātātapehi kilamati, patissayaṃ pavisitvā dvāraṃ pidhāya muhuttaṃ nipannassa visabhāgasantati vūpasammati, sabhāgasantati patiṭṭhāti, vaṇṇadhātu āharitvā pakkhittā viya hoti, bahi vicarantassa ca pāde kaṇṭako vijjhati, khāṇu paharati, sarīsapādiparissayā ceva corabhayañca uppajjati, patissayaṃ pavisitvā dvāraṃ pidhāya nipannassa sabbe parissayā na honti, sajjhāyantassa dhammapītisukhaṃ, kammaṭṭhānaṃ manasikarontassa upasamasukhañca uppajjati bahiddhāvikkhepābhāvato, bahi vicarantassa ca sedā muccanti, akkhīni phandanti, senāsanaṃ pavisanakkhaṇe mañcapīṭhāni na paññāyanti, muhuttaṃ nisinnassa pana akkhipasādo āharitvā pakkhitto viya hoti, dvāravātapānamañcapīṭhādīni paññāyanti, etasmiñca āvāse vasantaṃ disvā manussā catūhi paccayehi sakkaccaṃ upaṭṭhahanti. Tena vuttaṃ ‘‘so ca sabbadado hoti, yo dadāti upassaya’’nti.</p>

<p rend="bodytext" n="296"><hi rend="paranum">296</hi><hi rend="dot">.</hi><hi rend="bold">Āviñchanacchidda</hi>nti yattha aṅguliṃ pavesetvā dvāraṃ ākaḍḍhantā dvārabāhaṃ phusāpenti, tassetaṃ adhivacanaṃ. <hi rend="bold">Āviñchanarajju</hi>nti kavāṭeyeva chiddaṃ katvā tattha pavesetvā yena rajjukena kaḍḍhantā dvāraṃ phusāpenti, taṃ āviñchanarajjukaṃ. Senāsanaparibhoge akappiyacammaṃ nāma natthīti <pb ed="M" n="3.0395" /> dassanatthaṃ <hi rend="bold">‘‘sacepi dīpinaṅguṭṭhena katā hoti, vaṭṭatiyevā’’</hi>ti vuttaṃ. <hi rend="bold">Cetiye vedikāsadisa</hi>nti vātapānabāhāsu cetiye vedikāya viya paṭṭikādīhi dassetvā kataṃ. <hi rend="bold">Thambhakavātapānaṃ</hi> nāma tiriyaṃ dārūni adatvā ujukaṃ ṭhitehi eva veṇusalākādīhi kataṃ.</p>

<p rend="centre">Vihārānujānanakathāvaṇṇanā niṭṭhitā.</p>

<p rend="title">Mañcapīṭhādianujānanakathāvaṇṇanā</p>

<p rend="bodytext" n="297"><hi rend="paranum">297</hi><hi rend="dot">.</hi><hi rend="bold">Poṭakitūla</hi>nti <pb ed="V" n="3.0361" /> erakatiṇatūlaṃ. Poṭakigahaṇañcettha tiṇajātīnaṃ nidassanamattanti āha <hi rend="bold">‘‘yesaṃ kesañci tiṇajātikāna’’</hi>nti. <hi rend="bold">Pañcavidhaṃ uṇṇāditūlampi vaṭṭatī</hi>ti etthāpi ‘‘bimbohane’’ti ānetvā sambandhitabbaṃ. ‘‘Tūlapūritaṃ bhisiṃ apassayituṃ na vaṭṭatī’’ti keci vadanti, vaṭṭatīti apare. <hi rend="bold">Upadahantī</hi>ti ṭhapenti. <hi rend="bold">Sīsappamāṇa</hi>nti yattha galavāṭakato paṭṭhāya sabbasīsaṃ upadahanti, taṃ sīsappamāṇaṃ. Tañca ukkaṭṭhaparicchedato tiriyaṃ muṭṭhiratanaṃ hotīti dassetuṃ <hi rend="bold">‘‘yassa vitthārato tīsu kaṇṇesū’’</hi>tiādimāha. <hi rend="bold">Majjhaṭṭhānaṃ muṭṭhiratanaṃ hotī</hi>ti bimbohanassa majjhaṭṭhānaṃ tiriyato muṭṭhiratanappamāṇaṃ hoti. <hi rend="bold">Masūrake</hi>ti cammamayabhisiyaṃ. <hi rend="bold">Phusitāni dātu</hi>nti saññākaraṇatthaṃ bindūni dātuṃ.</p>

<p rend="bodytext" n="298"><hi rend="paranum">298</hi><hi rend="dot">.</hi> Na nibandhatīti <hi rend="bold">anibandhanīyo,</hi> na allīyatīti attho. <hi rend="bold">Paṭibāhetvā</hi>ti maṭṭhaṃ katvā.</p>

<p rend="title">Iṭṭhakācayādianujānanakathāvaṇṇanā</p>

<p rend="bodytext" n="300"><hi rend="paranum">300</hi><hi rend="dot">.</hi><hi rend="bold">Rukkhaṃ vijjhitvā</hi>ti rukkhadāruṃ vijjhitvā. <hi rend="bold">Khāṇuke ākoṭetvā</hi>ti dve dve khāṇuke ākoṭetvā. <hi rend="bold">Taṃ āharimaṃ bhittipāda</hi>nti vuttanayena khāṇuke ākoṭetvā kataṃyeva sandhāya vuttaṃ. <hi rend="bold">Bhūmiyaṃ patiṭṭhāpetu</hi>nti mūlena bhūmiyaṃ patiṭṭhāpetvā bhittipādassa upatthambhanavasena ussāpetvā khāṇukehi bhittipādaṃ ussāpetvā ṭhapetunti adhippāyo. <hi rend="bold">Ubhato kuṭṭaṃ nīharitvā katapadesassā</hi>ti yathā antodvārasamīpe <pb ed="M" n="3.0396" /> nisinnehi ujukaṃ bahi oloketuṃ na sakkā hoti, evaṃ ubhohi passehi kuṭṭaṃ nīharitvā abhimukhe bhittiṃ upaṭṭhapetvā katapadesassa. <hi rend="bold">Samantā pariyāgāro</hi>ti samantato āviddhapamukhaṃ. <hi rend="bold">Ugghāṭanakiṭika</hi>nti daṇḍehi ukkhipitvā ṭhapanakapadarakiṭikaṃ.</p>

<p rend="title">Anāthapiṇḍikavatthukathāvaṇṇanā</p>

<p rend="bodytext" n="304"><hi rend="paranum">304</hi><hi rend="dot">.</hi> Anāthapiṇḍikaseṭṭhivatthumhi (saṃ. ni. aṭṭha. 1.1.242) <hi rend="bold">kenacideva karaṇīyenā</hi>ti vāṇijjakammaṃ adhippetaṃ. Anāthapiṇḍiko kira rājagahaseṭṭhi ca aññamaññaṃ bhaginipatikā honti. Yadā rājagahe uṭṭhānakabhaṇḍaṃ samagghaṃ hoti, tadā rājagahaseṭṭhi taṃ gahetvā <pb ed="V" n="3.0362" /> sakaṭasatehi sāvatthiṃ gantvā yojanamatte ṭhito attano āgatabhāvaṃ jānāpeti. Anāthapiṇḍiko paccuggantvā tassa mahāsakkāraṃ katvā ekaṃ yānaṃ āropetvā sāvatthiṃ pavisati. So sace bhaṇḍaṃ lahukaṃ vikkīyati, vikkiṇāti. No ce, bhaginighare ṭhapetvā pakkamati. Anāthapiṇḍikopi tatheva karoti. Svāyaṃ tadāpi teneva karaṇīyena agamāsi. Taṃ sandhāyetaṃ vuttaṃ.</p>

<p rend="bodytext">Taṃ divasaṃ pana rājagahaseṭṭhi yojanamatte ṭhitena anāthapiṇḍikena āgatabhāvajānanatthaṃ pesitaṃ paṇṇaṃ na suṇi, dhammassavanatthāya vihāraṃ agamāsi. So dhammakathaṃ sutvā svātanāya buddhappamukhaṃ bhikkhusaṅghaṃ nimantetvā attano ghare uddhanakhaṇāpanadāruphālanādīni kāresi. Anāthapiṇḍikopi ‘‘idāni mayhaṃ paccuggamanaṃ karissati, idāni karissatī’’ti gharadvārepi paccuggamanaṃ alabhitvā antogharaṃ paviṭṭho paṭisanthārampi na bahuṃ alattha. ‘‘Kiṃ mahāseṭṭhi kusalaṃ dārakarūpānaṃ, nasi magge kilanto’’ti ettakova paṭisanthāro ahosi. Tena vuttaṃ <hi rend="bold">‘‘atha kho anāthapiṇḍikassa gahapatissa etadahosī’’</hi>tiādi.</p>

<p rend="bodytext"><hi rend="bold">Buddhoti tvaṃ gahapati vadesī</hi>ti tassa kira mukhato buddhasaddaṃ sutvā anāthapiṇḍiko pañcavaṇṇaṃ pītiṃ paṭilabhati, sā tassa sīse uṭṭhahitvā yāva pādapiṭṭhiyā, pādapiṭṭhiyā uṭṭhāya yāva sīsā gacchati, ubhato uṭṭhāya majjhe osarati, majjhe uṭṭhāya ubhato gacchati. So pītiyā nirantaraṃ phuṭo ‘‘buddhoti tvaṃ gahapati vadesī’’ti evaṃ tikkhattuṃ pucchi. <hi rend="bold">Akālo kho, gahapati, imaṃ kālaṃ taṃ bhagavantaṃ</hi><pb ed="M" n="3.0397" /><hi rend="bold">dassanāya upasaṅkamitu</hi>nti ‘‘buddhā nāma durāsadā āsīvisasadisā honti, satthā ca sivathikāya samīpe vasati, na sakkā tattha imāya velāya iminā gantu’’nti maññamāno evamāha. <hi rend="bold">Buddhagatāya satiyā nipajjī</hi>ti aññaṃ kiñci acintetvā buddhagatāya eva satiyā nipajji. Taṃ divasaṃ kirassa bhaṇḍasakaṭesu vā upaṭṭhākesu vā cittampi nuppajji, sāyamāsampi na akāsi. Sattabhūmikaṃ pana pāsādaṃ āruyha supaññattālaṅkatavarasayane ‘‘buddho buddho’’ti sajjhāyaṃ karontova nipajjitvā niddaṃ okkami. <hi rend="bold">Tikkhattuṃ vuṭṭhāsi pabhātaṃ maññamāno</hi>ti paṭhamayāme tāva vītivatte uṭṭhāya buddhaṃ anussari, athassa balavappasādo udapādi, pītiāloko ahosi, sabbatamaṃ vigacchi, dīpasahassujjalanaṃ viya canduṭṭhānasūriyuṭṭhānaṃ viya ca jātaṃ. So ‘‘pamādaṃ āpannomhi, vañcitomhi, sūriyo uggato’’ti uṭṭhāya ākāsatale ṭhatvā candaṃ oloketvā ‘‘ekova yāmo gato, aññe dve atthī’’ti puna pavisitvā nipajji, etenupāyena majjhimayāmāvasānepi pacchimayāmāvasānepi tikkhattuṃ uṭṭhāsi. Pacchimayāmāvasāne pana balavapaccūseyeva <pb ed="V" n="3.0363" /> uṭṭhāya ākāsatalaṃ āgantvā mahādvārābhimukho ahosi, sattabhūmikadvāraṃ sayameva vivaṭaṃ ahosi, pāsādā oruyha antaravīthiṃ paṭipajji.</p>

<p rend="bodytext" n="305"><hi rend="paranum">305</hi><hi rend="dot">.</hi><hi rend="bold">Amanussā</hi>ti adhigatavisesā devatā. Tathā hi tā seṭṭhissa bhāvinisampattiṃ paccakkhato sampassamānā ‘‘ayaṃ mahāseṭṭhi ‘buddhupaṭṭhānaṃ gamissāmī’ti nikkhanto paṭhamadassaneneva sotāpattiphale patiṭṭhāya tiṇṇaṃ ratanānaṃ aggupaṭṭhāko hutvā asadisaṃ saṅghārāmaṃ katvā cātuddisassa ariyasaṅghassa anāvaṭadvāro bhavissati, na yuttamassa dvāraṃ pidahitu’’nti cintetvā dvāraṃ vivariṃsu. <hi rend="bold">Antaradhāyī</hi>ti rājagahaṃ kira ākiṇṇamanussaṃ, antonagare nava koṭiyo bahinagare navāti taṃ upanissāya aṭṭhārasa manussakoṭiyo vasanti. Avelāya matamanusse bahi nīharituṃ asakkontā aṭṭālake ṭhatvā bahidvāre khipanti. Mahāseṭṭhi nagarato bahi nikkhantamattova allasarīraṃ pādena akkami, aparampi piṭṭhipādena pahari, makkhikā uppatitvā pakiriṃsu, duggandho nāsāpuṭaṃ abhihani, buddhappasādo tanuttaṃ gato. Tenassa āloko antaradhāyi andhakāro pāturahosi pītivegassa tanubhāve taṃsamuṭṭhitarūpānaṃ paridubbalabhāvato <pb ed="M" n="3.0398" />. <hi rend="bold">Saddamanussāvesī</hi>ti ‘‘seṭṭhissa ussāhaṃ janessāmī’’ti suvaṇṇakiṅkiṇikaṃ ghaṭṭento viya madhurassarena saddaṃ anussāvesi.</p>

<p rend="bodytext"><hi rend="bold">Sataṃ kaññāsahassānī</hi>ti purimapadānipi imināva sahassa-padena saddhiṃ sambandhitabbāni. Yatheva hi sataṃ kaññāsahassāni, evaṃ sataṃ sahassāni hatthī, sataṃ sahassāni assā, sataṃ sahassāni rathāti ayamettha attho, iti ekekaṃ satasahassaṃ dīpitaṃ hoti. <hi rend="bold">Padavītihārassā</hi>ti padaṃ vītiharati etthāti <hi rend="bold">padavītihāro</hi>. So dutavilambitaṃ akatvā samagamane dvinnaṃ padānaṃ antare muṭṭhiratanamattaṃ. <hi rend="bold">Kalaṃ nāgghanti soḷasi</hi>nti taṃ ekaṃ padavītihāraṃ soḷasa bhāge katvā tato eko koṭṭhāso puna soḷasadhā, tato eko soḷasadhāti evaṃ soḷasa vāre soḷasadhā bhinnassa eko koṭṭhāso soḷasī kalā nāma, taṃ soḷasiṃ kalaṃ etāni cattāri satasahassāni na agghanti. Idaṃ vuttaṃ hoti – sataṃ hatthisahassāni sataṃ assasahassāni sataṃ rathasahassāni sataṃ kaññāsahassāni, tā ca kho āmukkamaṇikuṇḍalā sakalajambudīparājadhītarovāti imasmā ettakā lābhā vihāraṃ gacchantassa tasmiṃ soḷasikalāsaṅkhāte padese laṅghanasādhanavasena pavattacetanāva uttaritarāti. Padaṃ vā vītiharati etenāti <hi rend="bold">padavītihāro,</hi> tathāpavattā kusalacetanā, tassā phalaṃ soḷasadhā katvāti ca vadanti. Idaṃ pana vihāragamanaṃ kassa vasena gahitanti? Vihāraṃ gantvā anantarāyena sotāpattiphale patiṭṭhahantassa vasena gahitaṃ. ‘‘Gandhamālādīhi pūjaṃ karissāmi, cetiyaṃ vandissāmi, dhammaṃ sossāmi, <pb ed="V" n="3.0364" /> dīpapūjaṃ karissāmi, saṅghaṃ nimantetvā dānaṃ dassāmi, sikkhāpadesu vā saraṇesu vā patiṭṭhahissāmī’’ti gacchatopi vasena vaṭṭatiyeva.</p>

<p rend="bodytext"><hi rend="bold">Andhakāro antaradhāyī</hi>ti so kira cintesi ‘‘ahaṃ ekakoti saññaṃ karomi, amanussā ca me anugāmino sahāyā atthi, kasmā bhāyāmī’’ti sūro ahosi. Athassa balavā buddhappasādo udapādi, tasmā andhakāro antaradhāyi. Sesavāresupi eseva nayo. <hi rend="bold">Āloko pāturahosī</hi>ti purimabuddhesu cirakālaparicayasambhūtassa balavato pasādassa vasena uppannāya uḷārāya buddhārammaṇāya pītiyā samuṭṭhāpito <pb ed="M" n="3.0399" /> vipassanobhāsasadiso sātisayo cittapaccayautusamuṭṭhāno āloko pāturahosi. Devatāhi katotipi vadanti, purimoyevettha yuttataro. <hi rend="bold">Ehi sudattā</hi>ti so kira seṭṭhi gacchamānova cintesi ‘‘imasmiṃ loke bahū pūraṇakassapādayo titthiyā ‘mayaṃ buddhā, mayaṃ buddhā’ti vadanti, kathaṃ nu kho ahaṃ satthu buddhabhāvaṃ jāneyya’’nti. Athassa etadahosi ‘‘mayhaṃ guṇavasena uppannaṃ nāmaṃ mahājano jānāti, kuladattiyaṃ pana me nāmaṃ aññatra mayā na koci jānāti, sace buddho bhavissati, kuladattikanāmena maṃ ālapissatī’’ti. Satthā tassa cittaṃ ñatvā evamāha.</p>

<p rend="bodytext"><hi rend="bold">Parinibbuto</hi>ti kilesaparinibbānena parinibbuto. <hi rend="bold">Āsattiyo</hi>ti rūpādīsu āsañjanaṭṭhena āsattiyo, taṇhāyo. <hi rend="bold">Santi</hi>nti kilesavūpasamaṃ. <hi rend="bold">Pappuyyā</hi>ti aggamaggena patvā. Sesamettha pāḷianusāreneva veditabbaṃ. Yañcettha anuttānamatthaṃ, taṃ aṭṭhakathāyaṃ vuttameva.</p>

<p rend="bodytext" n="306"><hi rend="paranum">306</hi><hi rend="dot">.</hi> Vayameva <hi rend="bold">veyyāyika</hi>nti āha <hi rend="bold">‘‘veyyāyikanti vayakaraṇaṃ vuccatī’’</hi>ti.</p>

<p rend="centre">Anāthapiṇḍikavatthukathāvaṇṇanā niṭṭhitā.</p>

<p rend="title">Aggāsanādianujānanakathāvaṇṇanā</p>

<p rend="bodytext" n="310-311"><hi rend="paranum">310-311</hi><hi rend="dot">.</hi><hi rend="bold">Dakkhiṇodaka</hi>nti aggato upanīyamānaṃ dakkhiṇodakaṃ. <hi rend="bold">Atha kho bhagavā bhikkhū āmantesī</hi>ti (jā. aṭṭha. 1.1.36 tittirajātakavaṇṇanā) tehi bhikkhūhi attano attano rucivasena aggāsanādirahānaṃ kathitakāle ‘‘na, bhikkhave, mayhaṃ sāsane aggāsanādīni patvā khattiyakulā pabbajito pamāṇaṃ, na brāhmaṇakulā, na gahapatikulā pabbajito, na vinayadharo, na suttantiko, na ābhidhammiko, na paṭhamajjhānādilābhino, na sotāpannādayo <pb ed="V" n="3.0365" /> pamāṇaṃ, atha kho, bhikkhave, imasmiṃ sāsane yathāvuḍḍhaṃ abhivādanaṃ paccuṭṭhānaṃ añjalikammaṃ sāmīcikammaṃ kattabbaṃ, aggāsanaṃ aggodakaṃ aggapiṇḍo laddhabbo, idamettha pamāṇaṃ, tasmā vuḍḍhataro bhikkhu etesaṃ anucchaviko. Idāni kho pana, bhikkhave, sāriputto mayhaṃ aggasāvako anudhammacakkappavattako <pb ed="M" n="3.0400" /> mamānantarasenāsanaṃ laddhuṃ arahati. So imaṃ rattiṃ senāsanaṃ alabhanto rukkhamūle vītināmesi. Tumhe idāneva evaṃ agāravā appatissā, gacchante gacchante kāle kinti katvā viharissathā’’ti vatvā atha nesaṃ ovādadānatthāya ‘‘pubbe, bhikkhave, tiracchānagatāpi ‘na kho panetaṃ amhākaṃ patirūpaṃ, yaṃ mayaṃ aññamaññaṃ agāravā appatissā asabhāgavuttino vihareyyāma, amhesu mahallakataraṃ jānitvā tassa abhivādanādīni karissāmā’ti sādhukaṃ vīmaṃsitvā ‘ayaṃ mahallako’ti ñatvā tassa abhivādanādīni katvā devapathaṃ pūrayamānā gatā’’ti vatvā atītaṃ āharitvā dassetuṃ bhikkhū āmantesi.</p>

<p rend="bodytext"><hi rend="bold">Ye vuḍḍhamapacāyantī</hi>ti jātivuḍḍho vayovuḍḍho guṇavuḍḍhoti tayo vuḍḍhā. Tesu jātisampanno <hi rend="bold">jātivuḍḍho</hi> nāma, vaye ṭhito <hi rend="bold">vayovuḍḍho</hi> nāma, guṇasampanno <hi rend="bold">guṇavuḍḍho</hi> nāma. Tesu guṇasampanno vayovuḍḍho imasmiṃ ṭhāne vuḍḍhoti adhippeto. <hi rend="bold">Apacāyantī</hi>ti jeṭṭhāpacāyikakammena pūjenti. <hi rend="bold">Dhammassa kovidā</hi>ti jeṭṭhāpacāyanadhammassa kovidā kusalā. <hi rend="bold">Diṭṭheva dhamme</hi>ti imasmiṃyeva attabhāve. <hi rend="bold">Pāsaṃsā</hi>ti pasaṃsārahā. <hi rend="bold">Samparāye ca suggatī</hi>ti samparetabbe imaṃ lokaṃ hitvā gantabbe paralokepi tesaṃ sugatiyeva hotīti attho. Ayaṃ panettha piṇḍattho – bhikkhave, khattiyā vā hontu brāhmaṇā vā vessā vā suddā vā gahaṭṭhā vā pabbajitā vā tiracchānagatā vā, ye keci sattā jeṭṭhāpacitikamme chekā kusalā guṇasampannānaṃ vayovuḍḍhānaṃ apacitiṃ karonti, te imasmiñca attabhāve jeṭṭhāpacitikārakāti pasaṃsaṃ vaṇṇanaṃ thomanaṃ labhanti, kāyassa ca bhedā sagge nibbattantīti.</p>

<p rend="centre">Aggāsanādianujānanakathāvaṇṇanā niṭṭhitā.</p>

<p rend="title">Āsanappaṭibāhanādikathāvaṇṇanā</p>

<p rend="bodytext" n="313-314"><hi rend="paranum">313-314</hi><hi rend="dot">.</hi><hi rend="bold">Uddissakata</hi>nti gihīhi saṅghaṃ uddissa kataṃ. <hi rend="bold">Gihivikata</hi>nti gihīhi kataṃ paññattaṃ, gihisantakanti vuttaṃ hoti. <hi rend="bold">Atisamīpaṃ agantvā</hi>ti bhikkhūnaṃ āsannataraṃ ṭhānaṃ agantvā.</p>

<p rend="title">Senāsanaggāhāpakasammutikathāvaṇṇanā</p>

<p rend="bodytext" n="318"><hi rend="paranum">318</hi><hi rend="dot">.</hi><hi rend="bold">Paccayeneva</hi><pb ed="M" n="3.0401" /><pb ed="V" n="3.0366" /><hi rend="bold">hi taṃ paṭijagganaṃ labhissatī</hi>ti tasmiṃ senāsane mahātherā tassa paccayassa kāraṇā aññattha agantvā vasantāyeva naṃ paṭijaggissantīti attho. <hi rend="bold">Ubbhaṇḍikā bhavissantī</hi>ti ukkhittabhaṇḍā bhavissanti, attano attano parikkhāre gahetvā tattha tattha vicarissantīti attho. <hi rend="bold">Dīghasālā</hi>ti caṅkamanasālā. <hi rend="bold">Maṇḍalamāḷo</hi> upaṭṭhānasālā. <hi rend="bold">Anudahatī</hi>ti pīḷeti. <hi rend="bold">Jambudīpe panā</hi>ti ariyadese bhikkhū sandhāya vuttaṃ. Te kira tathā paññāpenti. <hi rend="bold">Na gocaragāmo ghaṭṭetabbo</hi>ti vuttamevatthaṃ vibhāveti <hi rend="bold">‘‘na tattha manussā vattabbā’’</hi>tiādinā. <hi rend="bold">Vitakkaṃ chinditvā</hi>ti ‘‘iminā nīhārena gacchantaṃ disvā nivāretvā paccaye dassantī’’ti evarūpaṃ vitakkaṃ anuppādetvā. <hi rend="bold">Tesu ce eko</hi>ti tesu manussesu eko paṇḍitapuriso. <hi rend="bold">Bhaṇḍapaṭicchādana</hi>nti paṭicchādanakabhaṇḍaṃ, sarīrapaṭicchādanaṃ cīvaranti attho.</p>

<p rend="bodytext"><hi rend="bold">Paṭijaggitabbānī</hi>ti sammajjanādīhi paṭijaggitabbāni. <hi rend="bold">Muṇḍavedikāyā</hi>ti cetiyassa hammiyavedikāya. <hi rend="bold">Hammiyavedikā</hi>ti ca cetiyassa upari caturassavediyo vuccati. <hi rend="bold">Paṭikkammā</hi>ti vihārato apasakkitvā. <hi rend="bold">Upanikkhepa</hi>nti khettaṃ vā nāḷikerādiārāmaṃ vā kahāpaṇādīni vā ārāmikādīnaṃ niyyātetvā ‘‘ito uppannā vaḍḍhi vassāvāsikatthāya hotū’’ti dinnaṃ. <hi rend="bold">Vattaṃ katvā</hi>ti tasmiṃ senāsane kattabbavattaṃ katvā.</p>

<p rend="bodytext"><hi rend="bold">Puggalavaseneva kātabba</hi>nti parato vakkhamānanayena ‘‘bhikkhū cīvarena kilamanti, ettakaṃ nāma taṇḍulabhāgaṃ bhikkhūnaṃ cīvaraṃ kātuṃ ruccatī’’tiādinā puggalaparāmāsavaseneva kātabbaṃ, ‘‘saṅgho cīvarena kilamatī’’tiādinā pana saṅghaparāmāsavasena na kātabbaṃ. <hi rend="bold">Cīvarapaccaya</hi>nti cīvarasaṅkhātaṃ paccayaṃ. <hi rend="bold">Vutta</hi>nti <hi rend="bold">mahāaṭṭhakathāyaṃ</hi>vuttaṃ. Kasmā evaṃ vuttanti āha <hi rend="bold">‘‘evañhi navako vuḍḍhatarassa, vuḍḍho ca navakassa gāhessatī’’</hi>ti, yasmā attanāva attano pāpetuṃ na sakkā, tasmā dvīsu sammatesu navako vuḍḍhatarassa, vuḍḍho ca navakassāti ubho aññamaññaṃ gāhessantīti adhippāyo. Sammatasenāsanaggāhāpakassa āṇattiyā aññena gāhitepi gāho ruhatiyevāti veditabbaṃ. <hi rend="bold">Aṭṭhapi soḷasapi jane</hi><pb ed="M" n="3.0402" /><hi rend="bold">sammannituṃ vaṭṭatī</hi>ti kiṃ visuṃ visuṃ sammannituṃ vaṭṭati, udāhu ekatoti? Ekatopi vaṭṭati. Niggahakammameva hi saṅgho saṅghassa na karoti, sammutidānaṃ pana bahūnampi ekato kātuṃ vaṭṭati, teneva sattasatikakkhandhake ubbāhikasammutiyaṃ aṭṭhapi janā ekato sammatāti.</p>

<p rend="bodytext"><hi rend="bold">Maggo</hi>ti <pb ed="V" n="3.0367" /> magge katadīghasālā. <hi rend="bold">Pokkharaṇī</hi>ti nahāyantānaṃ pokkharaṇiyaṃ katasālā. <hi rend="bold">Rukkhamūlā</hi>dayo channā kavāṭabaddhāva senāsanaṃ. <hi rend="bold">Vijaṭetvā</hi>ti viyojetvā, visuṃ visuṃ katvāti attho. <hi rend="bold">Āvāsesū</hi>ti senāsanesu. <hi rend="bold">Pakkhipitvā</hi>ti ettha <hi rend="bold">pakkhipanaṃ</hi> nāma tesu vasantānaṃ ito uppannavassāvāsikadānaṃ. <hi rend="bold">Pavisitabba</hi>nti aññehi bhikkhūhi tasmiṃ mahālābhe pariveṇe vasitvā cetiye vattaṃ katvāva lābho gahetabboti adhippāyo.</p>

<p rend="bodytext"><hi rend="bold">Paccayaṃ vissajjetī</hi>ti cīvarapaccayaṃ nādhivāseti. <hi rend="bold">Ayampī</hi>ti tena vissaṭṭhapaccayopi. <hi rend="bold">Upanibandhitvā gāhetabba</hi>nti ‘‘imasmiṃ rukkhe vā maṇḍape vā vasitvā cetiye vattaṃ katvā gaṇhathā’’ti evaṃ upanibandhitvā gāhetabbaṃ. ‘‘Kattha nu kho vasissāmi, kattha vasantassa phāsu bhavissati, kattha vā paccayo bhavissatī’’ti evaṃ uppannena vitakkena caratīti <hi rend="bold">vitakkacāriko</hi>. Araññavihāresu parissayavijānanatthaṃ icchitabbattā <hi rend="bold">‘‘pañca pañca ukkā koṭṭetabbā’’</hi>ti vuttaṃ.</p>

<p rend="bodytext"><hi rend="bold">Vatta</hi>nti katikavattaṃ. <hi rend="bold">Tividhampī</hi>ti pariyattipaṭipattipaṭivedhavasena tividhampi. <hi rend="bold">Sodhetvā pabbājethā</hi>ti bhabbe ācārakulaputte upaparikkhitvā pabbājetha. <hi rend="bold">Dasavatthukakathā</hi> nāma appicchakathā santuṭṭhikathā pavivekakathā asaṃsaggakathā vīriyārambhakathā sīlakathā samādhikathā paññākathā vimuttikathā vimuttiñāṇadassanakathā.</p>

<p rend="bodytext">Viggahasaṃvattanikavacanaṃ <hi rend="bold">viggāhikaṃ. Caturārakkhaṃ ahāpentā</hi>ti buddhānussati mettā asubhaṃ maraṇassatīti imaṃ caturārakkhaṃ aparihāpentā. <hi rend="bold">Dantakaṭṭhakhādanavattaṃ ācikkhitabba</hi>nti ettha <hi rend="bold">dantakaṭṭhakhādanavattaṃ</hi> yo devasikaṃ saṅghamajjhe osarati, tena sāmaṇerādīhi āharitvā bhikkhūnaṃ yathāsukhaṃ paribhuñjanatthāya dantakaṭṭhamāḷake nikkhittesu dantakaṭṭhesu divase divase ekameva dantakaṭṭhaṃ gahetabbaṃ. Yo <pb ed="M" n="3.0403" /> pana devasikaṃ na osarati, padhānaghare vasitvā dhammassavane vā uposathagge vā dissati, tena pamāṇaṃ sallakkhetvā cattāri pañca dantakaṭṭhāni attano vasanaṭṭhāne ṭhapetvā khāditabbāni. Tesu khīṇesu sace punapi dantakaṭṭhamāḷake bahūni hontiyeva, punapi āharitvā khāditabbāni. Yadi pana pamāṇaṃ asallakkhetvā āharati, tesu akhīṇesuyeva māḷake khīyati, tato keci therā ‘‘yehi gahitāni, te paṭiharantū’’ti vadeyyuṃ, keci ‘‘khādantu, puna sāmaṇerā āharissantī’’ti. Tasmā vivādaparihāratthaṃ pamāṇaṃ sallakkhetabbaṃ. Gahaṇe pana doso natthi, maggaṃ gacchantenapi ekaṃ vā dve vā thavikāya pakkhipitvā gantabbanti. <hi rend="bold">Bhikkhācāravattaṃ</hi> vattakkhandhake piṇḍacārikavatte āvi bhavissati.</p>

<p rend="bodytext"><hi rend="bold">Pattaṭṭhāne</hi>ti <pb ed="V" n="3.0368" /> vassaggena āgantukabhikkhuno pattaṭṭhāne. Tesaṃ chinnavassattā ‘‘sādiyantāpi hi te neva vassāvāsikassa sāmino’’ti vuttaṃ, paṭhamaṃyeva katikāya katattā khīyantāpi ca āvāsikā neva adātuṃ labhantīti vuttaṃ. <hi rend="bold">Bhatiniviṭṭha</hi>nti bhatiṃ katvā viya niviṭṭhaṃ pariyiṭṭhaṃ. <hi rend="bold">Saṅghikaṃ pana apalokanakammaṃ katvā gāhita</hi>nti tatruppādaṃ sandhāya vuttaṃ. <hi rend="bold">Paccayavasena gāhita</hi>nti dāyakānaṃ vassāvāsikapaccayavasena gāhitaṃ sandhāya vuttaṃ. ‘‘Idha, bhikkhave, vassaṃvuttho bhikkhu vibbhamati, saṅghasseveta’’nti (mahāva. 374-375) vacanato <hi rend="bold">‘‘gataṭṭhāne…pe… saṅghikaṃ hotī’’</hi>ti vuttaṃ. <hi rend="bold">Manusse</hi>ti dāyakamanusse. <hi rend="bold">Varabhāgaṃ sāmaṇerassā</hi>ti paṭhamabhāgassa gāhitattā vuttaṃ.</p>

<p rend="centre">Senāsanaggāhāpakasammutikathāvaṇṇanā niṭṭhitā.</p>

<p rend="title">Upanandavatthukathāvaṇṇanā</p>

<p rend="bodytext" n="319"><hi rend="paranum">319</hi><hi rend="dot">.</hi><hi rend="bold">Yaṃ tayā tattha senāsanaṃ gahitaṃ…pe… idha muttaṃ hotī</hi>ti yaṃ tayā tattha gāmakāvāse pacchā senāsanaṃ gahitaṃ, taṃ te gaṇhanteneva idha sāvatthiyaṃ paṭhamagahitasenāsanaṃ muttaṃ hoti. <hi rend="bold">Idha dānāhaṃ</hi><pb ed="M" n="3.0404" /><hi rend="bold">…pe… tatrāpi mutta</hi>nti ‘‘idānāhaṃ, āvuso, imasmiṃ gāmakāvāse gahitasenāsanaṃ muñcāmī’’ti vadantena tatrāpi gāmakāvāse gahitasenāsanaṃ muttaṃ.</p>

<p rend="bodytext" n="320"><hi rend="paranum">320</hi><hi rend="dot">.</hi><hi rend="bold">Dīghāsanaṃ</hi> nāma mañcapīṭhavinimuttaṃ yaṃ kiñci ekato sukhaṃ nisīdituṃ pahoti. Hatthimhi nakho assāti <hi rend="bold">hatthinakho</hi>. ‘‘Pāsādassa nakho nāma heṭṭhimaparicchedo, so ca hatthikumbhe patiṭṭhito’’ti <hi rend="bold">gaṇṭhipadesu</hi> vuttaṃ. <hi rend="bold">Gihivikatanīhārena labbhantī</hi>ti gihivikatanīhārena paribhuñjituṃ labbhanti, tehi attharitvā dinnāneva nisīdituṃ labbhanti, na sayaṃ atthatāni attharāpitāni vā.</p>

<p rend="title">Avissajjiyavatthukathāvaṇṇanā</p>

<p rend="bodytext" n="321"><hi rend="paranum">321</hi><hi rend="dot">.</hi><hi rend="bold">Arañjaro</hi>ti bahuudakagaṇhanakā mahācāṭi. Jalaṃ gaṇhituṃ alanti <hi rend="bold">arañjaro</hi>. ‘‘Vaṭṭacāṭi viya hutvā thokaṃ dīghamukho majjhe paricchedaṃ dassetvā kato’’ti <hi rend="bold">gaṇṭhipadesu</hi> vuttaṃ. <hi rend="bold">Pañcanimmalalocano</hi>ti maṃsadibbadhammabuddhasamantacakkhuvasena pañcalocano.</p>

<p rend="bodytext"><hi rend="bold">Thāvarena</hi><pb ed="V" n="3.0369" /><hi rend="bold">ca thāvaraṃ garubhaṇḍena ca garubhaṇḍa</hi>nti ettha pañcasu koṭṭhāsesu purimadvayaṃ thāvaraṃ, pacchimattayaṃ garubhaṇḍanti veditabbaṃ. <hi rend="bold">Jānāpetvā</hi>ti bhikkhusaṅghaṃ jānāpetvā. <hi rend="bold">Kappiyamañcā sampaṭicchitabbā</hi>ti ‘‘saṅghassa demā’’ti dinnaṃ sandhāya vuttaṃ. Sace pana ‘‘vihārassa demā’’ti vadanti, suvaṇṇarajatamayādiakappiyamañcepi sampaṭicchituṃ vaṭṭati. <hi rend="bold">Na kevalaṃ…pe… parivattetuṃ vaṭṭantī</hi>ti iminā athāvarena thāvarampi athāvarampi parivattetuṃ vaṭṭatīti dasseti. Thāvarena athāvarameva hi parivattetuṃ na vaṭṭati. <hi rend="bold">Akappiyaṃ vā mahagghaṃ kappiyaṃ vā</hi>ti ettha <hi rend="bold">akappiyaṃ</hi> nāma suvaṇṇamayamañcādi akappiyabhisibimbohanāni ca. <hi rend="bold">Mahagghaṃ kappiyaṃ</hi> nāma dantamayamañcādi pāvārādikappiyaattharaṇādīni ca.</p>

<p rend="bodytext"><hi rend="bold">Pārihāriyaṃ na vaṭṭatī</hi>ti attano santakaṃ viya gahetvā pariharituṃ na vaṭṭati. ‘‘Gihivikatanīhāreneva paribhuñjitabba’’nti iminā sace ārāmikādayo paṭisāmetvā paṭidenti, paribhuñjituṃ vaṭṭatīti dasseti. <hi rend="bold">‘‘Paṇṇasūci</hi> nāma lekhanī’’ti <hi rend="bold">mahāgaṇṭhipade</hi> vuttaṃ.</p>

<p rend="bodytext"><hi rend="bold">‘‘Aḍḍhabāhū</hi>ti <pb ed="M" n="3.0405" /> kapparato paṭṭhāya yāva aṃsakūṭa’’nti <hi rend="bold">gaṇṭhipadesu</hi> vuttaṃ. <hi rend="bold">Aḍḍhabāhu</hi> nāma vidatthicaturaṅgulantipi vadanti. <hi rend="bold">Tatthajātakā</hi>ti saṅghikabhūmiyaṃ jātā. <hi rend="bold">Aṭṭhaṅgulasūcidaṇḍamatto</hi>ti dīghato aṭṭhaṅgulamatto pariṇāhato paṇṇasūcidaṇḍamatto. Muñjapabbajānaṃyeva pāḷiyaṃ visuṃ āgatattā <hi rend="bold">‘‘muñjaṃ pabbajañca ṭhapetvā’’</hi>ti vuttaṃ. <hi rend="bold">Aṭṭhaṅgulappamāṇo</hi>ti dīghato aṭṭhaṅgulappamāṇo. <hi rend="bold">Ghaṭṭanaphalakaṃ</hi> nāma yattha ṭhapetvā rajitacīvaraṃ hatthena ghaṭṭenti. <hi rend="bold">Ghaṭṭanamuggaro</hi> nāma anuvātādighaṭṭanatthaṃ katoti vadanti. <hi rend="bold">Ambaṇa</hi>nti phalakehi pokkharaṇīsadisaṃ katapānīyabhājanaṃ. <hi rend="bold">Rajanadoṇī</hi>ti yattha pakkarajanaṃ ākiritvā ṭhapenti. <hi rend="bold">Bhūmattharaṇaṃ kātuṃ vaṭṭatī</hi>ti akappiyacammaṃ sandhāya vuttaṃ. <hi rend="bold">Paccattharaṇagatika</hi>nti iminā mañcapīṭhepi attharituṃ vaṭṭatīti dīpeti. Pāvārādipaccattharaṇampi garubhaṇḍanti eke, noti apare, vīmaṃsitvā gahetabbaṃ. <hi rend="bold">Muṭṭhipaṇṇa</hi>nti tālapaṇṇaṃ sandhāya vuttaṃ.</p>

<p rend="title">Navakammadānakathāvaṇṇanā</p>

<p rend="bodytext" n="323"><hi rend="paranum">323</hi><hi rend="dot">.</hi><hi rend="bold">Kiñcideva samādapetvā kāressatī</hi>ti sāmikoyeva kañci bhikkhuṃ samādapetvā kāressati. <hi rend="bold">Utukāle paṭibāhituṃ na labhatī</hi>ti hemantagimhesu aññe sampattabhikkhū paṭibāhituṃ na labhati. <hi rend="bold">Tibhāga</hi>nti tatiyabhāgaṃ. <hi rend="bold">Sace saddhivihārikānaṃ dātukāmo hotī</hi>ti sace so saṅghassa bhaṇḍakaṭhapanaṭṭhānaṃ vā navakānaṃ vā vasanaṭṭhānaṃ dātuṃ na icchati, attano saddhivihārikānaññeva <pb ed="V" n="3.0370" /> dātukāmo hotīti attho. <hi rend="bold">Etañhi saddhivihārikānaṃ dātuṃ labhatī</hi>ti etaṃ tatiyabhāgaṃ upaḍḍhabhāgaṃ vā dātuṃ labhati. <hi rend="bold">Akataṭṭhāne</hi>ti senāsanato bahi cayādīnaṃ akataṭṭhāne. <hi rend="bold">Bahikuṭṭe</hi>ti kuṭṭato bahi.</p>

<p rend="title">Aññatraparibhogapaṭikkhepādikathāvaṇṇanā</p>

<p rend="bodytext" n="324"><hi rend="paranum">324</hi><hi rend="dot">.</hi><hi rend="bold">Cakkalika</hi>nti kambalādīhi veṭhetvā cakkasaṇṭhānena pādapuñchanayoggaṃ kataṃ. <hi rend="bold">Paribhaṇḍakatā bhūmi</hi> nāma saṇhamattikāhi katā kāḷavaṇṇādibhūmi. <hi rend="bold">Senāsanaṃ</hi> mañcapīṭhādi. <hi rend="bold">Tatheva vaḷañjetuṃ vaṭṭatī</hi>ti aññehi āvāsikabhikkhūhi paribhuttanīhārena paribhuñjituṃ vaṭṭati. ‘‘Nevāsikā pakatiyā anatthatāya bhūmiyā ṭhapenti ce, tesampi anāpattiyevā’’ti <hi rend="bold">gaṇṭhipadesu</hi> vuttaṃ. <hi rend="bold">Dvārampī</hi>tiādinā vuttadvāravātapānādayo aparikammakatāpi na apassayitabbā. <hi rend="bold">Lomesū</hi>ti lomesu phusantesu.</p>

<p rend="title">Saṅghabhattādianujānanakathāvaṇṇanā</p>

<p rend="bodytext" n="325"><hi rend="paranum">325</hi><hi rend="dot">.</hi><hi rend="bold">Uddesabhattaṃ</hi><pb ed="M" n="3.0406" /><hi rend="bold">nimantananti imaṃ vohāraṃ pattānī</hi>ti ettha <hi rend="bold">iti</hi>-saddo ādiattho, ‘‘uddesabhattaṃ nimantana’’ntiādivohāraṃ pattānīti ayamettha attho. <hi rend="bold">Tampi anto katvā</hi>ti āyatiṃ bhikkhūnaṃ kukkuccavinodanatthāya tampi saṅghabhattaṃ anto katvā.</p>

<p rend="title">Uddesabhattakathāvaṇṇanā</p>

<p rend="bodytext"><hi rend="bold">Attano vihāradvāre</hi>ti vihārassa dvārakoṭṭhakasamīpaṃ sandhāya vuttaṃ. <hi rend="bold">Bhojanasālāyā</hi>ti bhattuddesaṭṭhānabhūtāya bhojanasālāya. <hi rend="bold">‘‘Dinnaṃ panā’’</hi>ti vatvā yathā so dāyako deti, taṃ vidhiṃ dassetuṃ <hi rend="bold">‘‘saṅghato bhante’’</hi>tiādimāha. <hi rend="bold">Antaraghare</hi>ti antogehe. <hi rend="bold">Antoupacāragatāna</hi>nti ettha gāmadvāravīthicatukkesu dvādasahatthabbhantaraṃ antoupacāro nāma. Antaragharassa upacāre pana labbhamānavisesaṃ dassetuṃ <hi rend="bold">‘‘gharūpacāro cetthā’’</hi>tiādimāha. <hi rend="bold">Ekavaḷañja</hi>nti ekena dvārena vaḷañjitabbaṃ. <hi rend="bold">Nānānivesanesū</hi>ti nānākulassa nivesanesu. Lajjī pesalo agatigamanaṃ vajjetvā medhāvī ca upaparikkhitvā uddisissatīti āha <hi rend="bold">‘‘pesalo lajjī medhāvī icchitabbo’’</hi>ti. <hi rend="bold">Nisinnassapi niddāyantassapī</hi>ti anādare sāmivacanaṃ. <hi rend="bold">Ticīvaraparivāra</hi>nti ettha ‘‘udakapattalābhī viya aññopi uddesabhattaṃ alabhitvā vatthādimanekappakārakaṃ labhati ce, tasseva <pb ed="V" n="3.0371" /> ta’’nti <hi rend="bold">gaṇṭhipadesu</hi> vuttaṃ. Attano rucivasena yaṃ kiñci vatvā āharituṃ vissajjitattā <hi rend="bold">vissaṭṭhadūto</hi> nāma. <hi rend="bold">Yaṃ icchatī</hi>ti ‘‘uddesapattaṃ dethā’’tiādīni vadanto yaṃ icchati. <hi rend="bold">Pucchāsabhāgenā</hi>ti pucchāsadisena.</p>

<p rend="bodytext"><hi rend="bold">‘‘Ekā kūṭaṭṭhitikā nāma hotī’’</hi>ti vatvā tameva ṭhitikaṃ vibhāvento <hi rend="bold">‘‘rañño vā hī’’</hi>tiādimāha. Aññehi uddesabhattehi amissetvā visuṃyeva ṭhitikāya gahetabbattā <hi rend="bold">‘‘ekacārikabhattānī’’</hi>ti vuttaṃ. <hi rend="bold">Theyyāya harantī</hi>ti pattahārakā haranti. <hi rend="bold">Gīvā hotī</hi>ti āṇāpakassa gīvā hoti. <hi rend="bold">‘‘Manussānaṃ vacanaṃ kātuṃ vaṭṭatī’’ti gacchantī</hi>ti ‘‘manussānaṃ vacanaṃ kātuṃ vaṭṭatī’’ti tena bhikkhunā vuttā gacchanti. <hi rend="bold">Akatabhāgo nāmā</hi>ti āgantukabhāgo nāma. <hi rend="bold">‘‘Sabbo saṅgho paribhuñjatū’’ti</hi><pb ed="M" n="3.0407" /><hi rend="bold">vutte</hi>ti ettha ‘‘paṭhamameva ‘sabbaṃ saṅghikaṃ pattaṃ dethā’ti vatvā pacchā ‘sabbo saṅgho paribhuñjatū’ti avuttepi bhājetvāva paribhuñjitabba’’nti <hi rend="bold">gaṇṭhipadesu</hi> vuttaṃ.</p>

<p rend="title">Nimantanabhattakathāvaṇṇanā</p>

<p rend="bodytext">‘‘Ettake bhikkhū saṅghato uddisitvā dethā’’tiādīni avatvā ‘‘ettakānaṃ bhikkhūnaṃ bhattaṃ gaṇhathā’’ti vatvā dinnaṃ <hi rend="bold">saṅghikaṃ nimantanaṃ</hi> nāma. <hi rend="bold">Piṇḍapātikānampi vaṭṭatī</hi>ti bhikkhāpariyāyena vuttattā vaṭṭati. <hi rend="bold">Paṭipāṭiyā</hi>ti laddhapaṭipāṭiyā. <hi rend="bold">Vicchinditvā</hi>ti ‘‘bhattaṃ gaṇhathā’’ti padaṃ avatvā. Tenevāha <hi rend="bold">‘‘bhattanti avadantenā’’</hi>ti. <hi rend="bold">Ālopasaṅkhepenā</hi>ti ekekapiṇḍavasena. Ayañca nayo nimantaneyeva, na uddesabhatte. Tattha hi ekassa pahonakappamāṇaṃyeva bhājetabbaṃ, tasmā uddesabhatte ālopaṭṭhitikā nāma natthi. <hi rend="bold">Acchatī</hi>ti tiṭṭhati. <hi rend="bold">‘‘Ekavāra</hi>nti yāva tasmiṃ āvāse vasanti bhikkhū, sabbe labhantī’’ti <hi rend="bold">gaṇṭhipadesu</hi> vuttaṃ. Ayaṃ panettha adhippāyo – ekavāranti na ekadivasaṃ sandhāya vuttaṃ, yattakā pana bhikkhū tasmiṃ āvāse vasanti, te sabbe. Ekasmiṃ divase gahitabhikkhū aññadā aggahetvā yāva ekavāraṃ sabbe bhikkhū bhojitā honti, tāva ye jānanti, te gahetvā gantabbanti.</p>

<p rend="title">Salākabhattakathāvaṇṇanā</p>

<p rend="bodytext"><hi rend="bold">Upanibandhitvā</hi>ti likhitvā. <hi rend="bold">Niggahena datvā</hi>ti anicchantampi niggahena sampaṭicchāpetvā <pb ed="V" n="3.0372" />. <hi rend="bold">Ekagehavasenā</hi>ti ekāya gharapāḷiyā vasena. <hi rend="bold">Uddisitvā</hi>ti ‘‘tuyhañca tuyhañca pāpuṇātī’’ti vatvā. Dūrattā niggahetvāpi vārena gāhetabbagāmo <hi rend="bold">vāragāmo</hi>. Vihāravāre niyuttā <hi rend="bold">vihāravārikā,</hi> vārena vihārarakkhaṇakā. <hi rend="bold">Aññathatta</hi>nti pasādaññathattaṃ. <hi rend="bold">Phātikammameva bhavantī</hi>ti vihārarakkhaṇatthāya saṅghena dātabbaatirekalābhā honti. <hi rend="bold">Saṅghanavakena laddhakāle</hi>ti divase divase ekekassa pāpitāni dve tīṇi ekacārikabhattāni teneva niyāmena attano pāpuṇanaṭṭhāne saṅghanavakena laddhakāle. <hi rend="bold">Yassa kassaci sammukhībhūtassa pāpetvā</hi>ti ettha ‘‘yebhuyyena ce bhikkhū bahisīmagatā honti, sammukhībhūtassa <pb ed="M" n="3.0408" /> yassa kassaci pāpetabbaṃ sabhāgattā ekena laddhaṃ sabbesaṃ hoti, tasmimpi asati attano pāpetvā dātabba’’nti <hi rend="bold">gaṇṭhipadesu</hi> vuttaṃ. <hi rend="bold">Rasasalāka</hi>nti ucchurasasalākaṃ.</p>

<p rend="bodytext">‘‘Saṅghato nirāmisasalākāpi vihāre pakkabhattampi vaṭṭatiyevā’’ti sādhāraṇaṃ katvā <hi rend="bold">visuddhimagge</hi> (visuddhi. 1.26) vuttattā ‘‘evaṃ gāhite sāditabbaṃ, evaṃ na sāditabba’’nti visesetvā avuttattā ca bhesajjādisalākāyo cettha kiñcāpi piṇḍapātikānampi vaṭṭanti, salākavasena gāhitattā pana na sāditabbāti ettha adhippāyo vīmaṃsitabbo. Yadi hi bhesajjādisalākā salākavasena gāhitā na sāditabbā siyā, saṅghato nirāmisasalākā vaṭṭatiyevāti na vadeyya, ‘‘atirekalābho saṅghabhattaṃ uddesabhatta’’ntiādivacanato (mahāva. 128) ‘‘atirekalābhaṃ paṭikkhipāmī’’ti salākavasena gāhetabbaṃ bhattameva paṭikkhittaṃ, na bhesajjaṃ. Saṅghabhattādīni hi cuddasa bhattāniyeva tena na sāditabbānīti vuttāni, khandhakabhāṇakānaṃ vā matena idha evaṃ vuttanti gahetabbaṃ. Aggato dātabbabhikkhā <hi rend="bold">aggabhikkhā. Laddhā vā aladdhā vā</hi>ti labhitvā vā alabhitvā vā. Nibaddhāya aggabhikkhāya appamattikāya eva sambhavato labhitvāpi punadivase gaṇhituṃ vuttaṃ. <hi rend="bold">Aggabhikkhāmatta</hi>nti hi ettha <hi rend="bold">matta</hi>-saddo bahubhāvaṃ nivatteti.</p>

<p rend="bodytext">Salākabhattaṃ nāma vihāreyeva uddisīyati vihārameva sandhāya diyyamānattāti āha <hi rend="bold">‘‘vihāre apāpitaṃ panā’’</hi>tiādi. <hi rend="bold">Tatra āsanasālāyā</hi>ti tasmiṃ gāme āsanasālāya. <hi rend="bold">Vihāraṃ ānetvā gāhetabba</hi>nti tathā vatvā tasmiṃ divase dinnabhattaṃ vihārameva ānetvā ṭhitikāya gāhetabbaṃ. <hi rend="bold">Tatthā</hi>ti tasmiṃ disābhāge. <hi rend="bold">Taṃ gahetvā</hi>ti taṃ vāragāmasalākaṃ attanā gahetvā. <hi rend="bold">Tenā</hi>ti yo attano pattaṃ vāragāmasalākaṃ disaṃgamikassa adāsi, tena. <hi rend="bold">Anatikkanteyeva tasmiṃ tassa salākā gāhetabbā</hi>ti yasmā upacārasīmaṭṭhasseva salākā pāpuṇāti, tasmā tasmiṃ disaṃgamike <pb ed="V" n="3.0373" /> upacārasīmaṃ anatikkanteyeva tassa disaṃgamikassa pattasalākā attano pāpetvā gahetabbā.</p>

<p rend="bodytext"><hi rend="bold">Anāgatadivase</hi>ti <pb ed="M" n="3.0409" /> ettha kathaṃ tesaṃ bhikkhūnaṃ āgatānāgatabhāvo viññāyatīti ce? Yasmā tato tato āgatā bhikkhū tasmiṃ gāme āsanasālāya sannipatanti, tasmā tesaṃ āgatānāgatabhāvo sakkā viññātuṃ. <hi rend="bold">Amhākaṃ gocaragāme</hi>ti salākabhattadāyakānaṃ gāme. <hi rend="bold">Bhuñjituṃ āgacchantī</hi>ti ‘‘mahāthero ekakova vihāre ohīno avassaṃ sabbasalākā attano pāpetvā ṭhito’’ti maññamānā āgacchanti.</p>

<p rend="title">Pakkhikabhattādikathāvaṇṇanā</p>

<p rend="bodytext">Abhilakkhitesu catūsu pakkhadivasesu dātabbabhattaṃ <hi rend="bold">pakkhikaṃ. Abhilakkhitesū</hi>ti ettha <hi rend="bold">abhī</hi>ti upasaggamattaṃ, lakkhaṇīyesu icceva attho, uposathasamādānadhammassavanapūjāsakkārādikaraṇatthaṃ lakkhitabbesu sallakkhetabbesu upalakkhetabbesūti vuttaṃ hoti. <hi rend="bold">Sve pakkho</hi>ti ‘‘ajja pakkhikaṃ na gāhetabba’’nti pakkhikassa aniyamattā vuttaṃ. ‘‘Sve amhākaṃ ghare lūkhabhattaṃ bhavissatī’’ti potthakesu likhanti, ‘‘pakkhabhattaṃ bhavissatī’’ti pāṭhena bhavitabbaṃ. Uposathe dātabbaṃ bhattaṃ <hi rend="bold">uposathikaṃ. Nibandhāpita</hi>nti ‘‘asukavihārassā’’ti niyamitaṃ. <hi rend="bold">Gāhetvā bhuñjitabba</hi>nti tasmiṃ senāsane vasantehi ṭhitikāya gāhetvā bhuñjitabbaṃ. <hi rend="bold">Taṇḍulādīnipesenti…pe… vaṭṭatī</hi>ti abhihaṭabhikkhattā vaṭṭati. <hi rend="bold">Tathā paṭiggahitattā</hi>ti bhikkhānāmena paṭiggahitattā. <hi rend="bold">Pattaṃ pūretvā thaketvā dinna</hi>nti ‘‘guḷakabhattaṃ demā’’ti dinnaṃ. <hi rend="bold">Guḷapiṇḍepi…pe… dātabbo</hi>ti ettha <hi rend="bold">guḷapiṇḍaṃ</hi> tālapakkappamāṇanti veditabbaṃ. Sesamettha suviññeyyamevāti.</p>

<p rend="centre">Senāsanakkhandhakavaṇṇanā niṭṭhitā.</p>

<p rend="chapter">7. Saṅghabhedakakkhandhakaṃ</p>

<p rend="title">Chasakyapabbajjākathāvaṇṇanā</p>

<p rend="bodytext" n="330"><hi rend="paranum">330</hi><hi rend="dot">.</hi> Saṅghabhedakakkhandhake <pb ed="M" n="3.0410" /><pb ed="V" n="3.0374" /><hi rend="bold">anupiyāya</hi>ntiādīsu ‘‘anupiyā nāmā’’ti vattabbe ākārassa rassattaṃ anunāsikassa ca āgamaṃ katvā <hi rend="bold">‘‘anupiyaṃ nāmā’’</hi>ti vuttaṃ. <hi rend="bold">Mallāna</hi>nti mallarājūnaṃ. <hi rend="bold">Na heṭṭhā pāsādā orohatī</hi>ti uparipāsādato heṭṭhimatalaṃ na orohati, ‘‘heṭṭhāpāsāda’’ntipi paṭhanti. Anuruddho vā pabbājeyyāti yojetabbaṃ. <hi rend="bold">Gharāvāsattha</hi>nti gharāvāsassa anucchavikaṃ kammaṃ. <hi rend="bold">Udakaṃ abhinetabba</hi>nti udakaṃ āharitabbaṃ. <hi rend="bold">Ninnetabba</hi>nti ābhatamudakaṃ puna nīharitabbaṃ. <hi rend="bold">Niddhāpetabba</hi>nti antarantarā uṭṭhitatiṇāni uddharitvā apanetabbaṃ. <hi rend="bold">Lavāpetabba</hi>nti paripakkakāle lavāpetabbaṃ. <hi rend="bold">Ubbāhāpetabba</hi>nti khalamaṇḍalaṃ harāpetabbaṃ. <hi rend="bold">Ujuṃ kārāpetabba</hi>nti puñjaṃ kārāpetabbaṃ. <hi rend="bold">Palālāni uddharāpetabbā</hi>nīti palālāni apanetabbāni. <hi rend="bold">Bhusikā uddharāpetabbā</hi>ti gunnaṃ khuraggehi sañchinnā bhusasaṅkhātā nāḷadaṇḍā apanetabbā. <hi rend="bold">Opunāpetabba</hi>nti vātamukhe opunāpetvā palālaṃ apanetabbaṃ. <hi rend="bold">Atiharāpetabba</hi>nti antokoṭṭhāgāraṃ upanetabbaṃ. <hi rend="bold">Na kammā</hi>ti na kammāni. <hi rend="bold">Gharāvāsatthenā</hi>ti upayogatthe karaṇavacanaṃ. <hi rend="bold">Upajānāhī</hi>ti ca upasaggamatto <hi rend="bold">upa</hi>-saddo. Tenāha <hi rend="bold">‘‘gharāvāsatthaṃ jānāhī’’</hi>ti. <hi rend="bold">Jānāhī</hi>ti cettha paṭipajjāti attho veditabbo. <hi rend="bold">Akāmakā</hi>ti anicchamānā.</p>

<p rend="bodytext" n="331-332"><hi rend="paranum">331-332</hi><hi rend="dot">.</hi><hi rend="bold">Yaṃ na nivatto</hi>ti yasmā na nivatto. <hi rend="bold">Suññāgāragato</hi>ti (udā. aṭṭha. 20) ‘‘ṭhapetvā gāmañca gāmūpacārañca avasesaṃ arañña’’nti (pārā.92) vuttaṃ araññaṃ rukkhamūlañca ṭhapetvā aññaṃ pabbatakandarādi pabbajitasāruppaṃ nivāsaṭṭhānaṃ janasambādhābhāvato idha ‘‘suññāgāra’’nti adhippetaṃ. Atha vā jhānakaṇṭakānaṃ saddānaṃ abhāvato vivittaṃ yaṃ kiñci agārampi ‘‘suññāgāra’’nti veditabbaṃ. Taṃ suññāgāraṃ upagato. <hi rend="bold">Abhikkhaṇa</hi>nti bahulaṃ. <hi rend="bold">Udānaṃ udānesī</hi>ti so hi āyasmā araññe divāvihāraṃ upagatopi rattivāsūpagatopi yebhuyyena phalasamāpattisukhena nirodhasamāpattisukhena ca vītināmesi, tasmā <pb ed="M" n="3.0411" /> taṃ sukhaṃ sandhāya pubbe <pb ed="V" n="3.0375" /> attanā anubhūtaṃ sabhayaṃ sapariḷāhaṃ rajjasukhaṃ jigucchitvā ‘‘aho sukhaṃ aho sukha’’nti somanassasahitañāṇasamuṭṭhānaṃ pītisamuggāraṃ samuggirati. <hi rend="bold">Te bhikkhū bhagavantaṃ etadavocu</hi>nti te sambahulā bhikkhū ullumpanasabhāvasaṇṭhitā tassa anuggaṇhanādhippāyena bhagavantaṃ etadavocuṃ, na ujjhānavasena. <hi rend="bold">Nissaṃsaya</hi>nti asandehena, ekantenāti attho. Te kira bhikkhū puthujjanā tassa āyasmato vivekasukhaṃ sandhāya udānaṃ ajānantā evamāhaṃsu. <hi rend="bold">Samanussaranto</hi>ti ukkaṇṭhanavasena anussaranto.</p>

<p rend="bodytext"><hi rend="bold">Aññatara</hi>nti nāmagottena apākaṭaṃ ekaṃ bhikkhuṃ. <hi rend="bold">Āmantesī</hi>ti āṇāpesi te bhikkhū saññāpetukāmo. <hi rend="bold">Eva</hi>nti vacanasampaṭiggahe, sādhūti attho. <hi rend="bold">Evaṃ bhante</hi>ti ettha pana <hi rend="bold">evaṃ</hi>-saddo paṭiññāyaṃ. ‘‘Abhikkhaṇaṃ ‘aho sukhaṃ aho sukha’nti imaṃ udānaṃ udānesī’’ti yathā te bhikkhū vadanti, taṃ evaṃ tathevāti attano udānaṃ paṭijānāti. <hi rend="bold">‘‘Kiṃ pana tvaṃ bhaddiyā’’</hi>ti kasmā bhagavā pucchati, kiṃ tassa cittaṃ na jānātīti? No na jānāti, teneva pana tamatthaṃ vadāpetvā te bhikkhū saññāpetuṃ pucchati. Vuttañhetaṃ ‘‘jānantāpi tathāgatā pucchanti, jānantāpi na pucchantī’’tiādi (pārā. 16, 194). <hi rend="bold">Atthavasa</hi>nti kāraṇaṃ.</p>

<p rend="bodytext"><hi rend="bold">Antopi antepure</hi>ti itthāgārassa sañcaraṇaṭṭhānabhūte rājagehassa abbhantare, yattha rājā nahānabhojanasayanādiṃ kappeti. <hi rend="bold">Rakkhā susaṃvihitā</hi>ti ārakkhādikatapurisehi gutti suṭṭhu samantato vihitā. <hi rend="bold">Bahipi antepure</hi>ti aṭṭakaraṇaṭṭhānādike antepurato bahibhūte rājagehe. <hi rend="bold">Evaṃ rakkhito gopito santo</hi>ti evaṃ rājageharājadhānīrajjadesesu anto bahi ca anekesu ṭhānesu anekasatehi susaṃvihitarakkhāvaraṇaguttiyā mameva nibbhayatthaṃ phāsuvihāratthaṃ rakkhito gopito samāno. <hi rend="bold">Bhīto</hi>tiādīni padāni aññamaññavevacanāni. Atha vā <hi rend="bold">bhīto</hi>ti pararājūhi bhāyamāno. <hi rend="bold">Ubbiggo</hi>ti sakarajjepi pakatikkhobhato uppajjanakabhayubbegena ubbiggo calito. <hi rend="bold">Ussaṅkī</hi>ti ‘‘raññā nāma sabbakālaṃ avissatthena bhavitabba’’nti vacanato sabbattha avissāsanavasena tesaṃ tesaṃ kiccakaraṇīyānaṃ accayato uppajjanakaparisaṅkāya ca uddhamuddhaṃ saṅkamāno. <hi rend="bold">Utrāsī</hi>ti ‘‘santikāvacarehipi ajānantasseva me kadāci <pb ed="M" n="3.0412" /> anattho bhaveyyā’’ti uppannena sarīrakampampi uppādanasamatthena tāsena utrāsi. ‘‘Utrasto’’tipi paṭhanti. <hi rend="bold">Viharāmī</hi>ti evaṃbhūto hutvā viharāmi.</p>

<p rend="bodytext"><hi rend="bold">Etarahī</hi>ti idāni pabbajitakālato paṭṭhāya. <hi rend="bold">Eko</hi>ti asahāyo. Tena vivekaṭṭhakāyataṃ dasseti. <hi rend="bold">Abhīto</hi>tiādīnaṃ padānaṃ vuttavipariyāyena attho veditabbo. Bhayādinimittassa pariggahassa <pb ed="V" n="3.0376" /> taṃnimittassa ca kilesagahanassa abhāvenevassa abhītāditāti etena cittavivekaṃ dasseti. <hi rend="bold">Appossukko</hi>ti sarīraguttiyaṃ nirussukko. <hi rend="bold">Pannalomo</hi>ti lomahaṃsuppādakassa chambhitattassa abhāvena anuggatalomo. Padadvayenapi serivihāraṃ dasseti. <hi rend="bold">Paradattavutto</hi>ti parehi dinnena cīvarādinā vattamāno. Etena sabbaso saṅgābhāvadīpanamukhena anavasesabhayahetuvirahaṃ dasseti. <hi rend="bold">Migabhūtena cetasā</hi>ti vissatthavihāritāya migassa viya jātena cittena. Migo hi amanussapathe araññe vasamāno vissattho tiṭṭhati nisīdati nipajjati yenakāmañca pakkamati appaṭihatacāro, evaṃ ahampi viharāmīti dasseti. Vuttañhetaṃ paccekasambuddhena –</p>

<p rend="gatha1">‘‘Migo araññamhi yathā abaddho;</p>

<p rend="gatha2">Yenicchakaṃ gacchati gocarāya;</p>

<p rend="gatha3">Viññū naro serita pekkhamāno;</p>

<p rend="gathalast">Eko care khaggavisāṇakappo’’ti. (su. ni. 39; apa. thera 1.1.95);</p>

<p rend="bodytext"><hi rend="bold">Imaṃ kho ahaṃ, bhante, atthavasa</hi>nti bhagavā yadidaṃ mama etarahi paramaṃ vivekasukhaṃ phalasamāpattisukhaṃ, idameva kāraṇaṃ sampassamāno ‘‘aho sukhaṃ, aho sukha’’nti udānemi. <hi rend="bold">Etamattha</hi>nti etaṃ bhaddiyattherassa puthujjanavisayātītaṃ vivekasukhasaṅkhātaṃ atthaṃ sabbākārato viditvā. <hi rend="bold">Imaṃ udāna</hi>nti imaṃ sahetukabhayasokavigamānubhāvadīpakaṃ udānaṃ udānesi.</p>

<p rend="bodytext"><hi rend="bold">Yassantarato na santi kopā</hi>ti yassa ariyapuggalassa antarato abbhantare attano citte cittakālussiyakaraṇato cittappakopā <pb ed="M" n="3.0413" /> rāgādayo āghātavatthuādikāraṇabhedato anekabhedā dosakopā eva vā na santi, maggena pahīnattā na vijjanti. Ayañhi <hi rend="bold">antara</hi>-saddo kiñcāpi ‘‘mañca tvañca kimantara’’ntiādīsu (saṃ. ni. 1.228) kāraṇe dissati, ‘‘antaraṭṭhake himapātasamaye’’tiādīsu (mahāva. 346) vemajjhe, ‘‘antarā ca jetavanaṃ antarā ca sāvatthi’’ntiādīsu (udā. 13, 44) vivare, ‘‘bhayamantarato jāta’’ntiādīsu (itivu. 88; mahāni. 5) citte, idhāpi citte eva daṭṭhabbo. Tenevāha <hi rend="bold">‘‘yassa citte kopā na santī’’</hi>ti.</p>

<p rend="bodytext"><hi rend="bold">Abhava</hi>-saddassa <hi rend="bold">vibhava</hi>-saddena atthuddhāre kāraṇamāha <hi rend="bold">‘‘vibhavoti ca abhavoti ca atthato eka’’</hi>nti. <hi rend="bold">Iti</hi>-saddo pakāravacanoti āha <hi rend="bold">‘‘iti anekappakārā bhavābhavatā’’</hi>ti. <hi rend="bold">Vītivatto</hi>ti atikkanto <pb ed="V" n="3.0377" />. Ettha ca ‘‘yassā’’ti idaṃ yo vītivattoti vibhattivipariṇāmavasena yojetabbaṃ. <hi rend="bold">Taṃ vigatabhaya</hi>nti taṃ evarūpaṃ yathāvuttaguṇasamannāgataṃ khīṇāsavaṃ cittakopābhāvato itibhavābhavasamatikkamanato ca bhayahetuvigamena vigatabhayaṃ. Vivekasukhena aggaphalasukhena ca <hi rend="bold">sukhiṃ,</hi> vigatabhayattā eva <hi rend="bold">asokaṃ. Devā nānubhavanti dassanāyā</hi>ti adhigatamagge ṭhapetvā sabbepi upapattidevā vāyamantāpi cittacāradassanavasena dassanāya daṭṭhuṃ nānubhavanti na abhisambhuṇanti na sakkonti, pageva manussā. Sekkhāpi hi puthujjanā viya arahato cittappavattiṃ na jānanti. <hi rend="bold">Tassa dassanaṃ devānampi dullabha</hi>nti etthāpi cittacāradassanavasena tassa dassanaṃ devānampi dullabhaṃ alabbhanīyaṃ, devehipi taṃ dassanaṃ na sakkā pāpuṇitunti evamattho gahetabbo. Abhāvattho hettha <hi rend="bold">du</hi>-saddo ‘‘duppañño’’tiādīsu viya.</p>

<p rend="bodytext" n="333"><hi rend="paranum">333</hi><hi rend="dot">.</hi><hi rend="bold">Bhattābhihāro</hi>ti abhiharitabbabhattaṃ. Tassa pana pamāṇaṃ dassetuṃ <hi rend="bold">‘‘pañca ca thālipākasatānī’’</hi>ti vuttaṃ. Tattha eko thālipāko dasannaṃ purisānaṃ bhattaṃ gaṇhāti. <hi rend="bold">Lābhasakkārasilokenā</hi>ti ettha <hi rend="bold">lābho</hi> nāma catupaccayalābho. <hi rend="bold">Sakkāro</hi>ti tesaṃyeva sukatānaṃ susaṅkhatānaṃ lābho. <hi rend="bold">Siloko</hi>ti vaṇṇaghoso. <hi rend="bold">Manomayaṃ kāya</hi>nti jhānamanena nibbattaṃ brahmakāyaṃ. <hi rend="bold">Upapanno</hi>ti upagato. <hi rend="bold">Attabhāvappaṭilābho</hi>ti sarīrapaṭilābho. <hi rend="bold">Dve vā tīṇi vā māgadhakāni gāmakhettānī</hi>ti <pb ed="M" n="3.0414" /> ettha <hi rend="bold">māgadhakaṃ gāmakhettaṃ</hi> atthi khuddakaṃ, atthi majjhimaṃ, atthi mahantaṃ. <hi rend="bold">Khuddakaṃ gāmakhettaṃ</hi> ito cattālīsa usabhāni, etto cattālīsa usabhānīti gāvutaṃ hoti. <hi rend="bold">Majjhimaṃ</hi> ito gāvutaṃ, etto gāvutanti aḍḍhayojanaṃ hoti. <hi rend="bold">Mahantaṃ</hi> ito diyaḍḍhagāvutaṃ, etto diyaḍḍhagāvutanti tigāvutaṃ hoti. Tesu khuddakena gāmakhettena tīṇi, khuddakena ca majjhimena ca dve gāmakhettāni tassa attabhāvo. Tigāvutañhissa sarīraṃ. <hi rend="bold">Pariharissāmī</hi>ti paṭijaggissāmi gopayissāmi. <hi rend="bold">Rakkhasseta</hi>nti rakkhassu etaṃ.</p>

<p rend="title">Pañcasatthukathāvaṇṇanā</p>

<p rend="bodytext" n="334"><hi rend="paranum">334</hi><hi rend="dot">.</hi><hi rend="bold">Satthāro</hi>ti gaṇasatthāro. <hi rend="bold">Nāssassā</hi>ti na etassa bhaveyya. <hi rend="bold">Ta</hi>nti taṃ satthāraṃ. <hi rend="bold">Tenā</hi>ti amanāpena. <hi rend="bold">Samudācareyyāmā</hi>ti katheyyāma. <hi rend="bold">Sammannatī</hi>ti amhākaṃ sammānaṃ karoti. Tenāha <hi rend="bold">‘‘sammānetī’’</hi>ti, <hi rend="bold">sammannatī</hi>ti vā parehi sammānīyatīti attho.</p>

<p rend="bodytext" n="335"><hi rend="paranum">335</hi><hi rend="dot">.</hi><hi rend="bold">Nāsāya pittaṃ bhindeyyu</hi>nti acchapittaṃ vā macchapittaṃ vā nāsāpuṭe pakkhipeyyuṃ. <hi rend="bold">Parābhavāyā</hi>ti avaḍḍhiyā vināsāya. <hi rend="bold">Assatarī</hi>ti vaḷavāya kucchismiṃ gadrabhassajātā, taṃ assena <pb ed="V" n="3.0378" /> saddhiṃ sampayojenti, sā gabbhaṃ gaṇhitvā kāle sampatte vijāyituṃ na sakkoti, pādehi bhūmiṃ paharantī tiṭṭhati, athassā cattāro pāde catūsu khāṇukesu bandhitvā kucchiṃ phāletvā potakaṃ nīharanti, sā tattheva marati. Tena vuttaṃ <hi rend="bold">‘‘attavadhāya gabbhaṃ gaṇhātī’’</hi>ti.</p>

<p rend="bodytext" n="339"><hi rend="paranum">339</hi><hi rend="dot">.</hi><hi rend="bold">Potthanika</hi>nti churikaṃ, yaṃ kharantipi vuccati.</p>

<p rend="title">Nāḷāgiripesanakathāvaṇṇanā</p>

<p rend="bodytext" n="342"><hi rend="paranum">342</hi><hi rend="dot">.</hi><hi rend="bold">Mā kuñjara nāgamāsado</hi>ti bho, kuñjara, buddhanāgaṃ vadhakacittena mā upagaccha. <hi rend="bold">Dukkha</hi>nti dukkhakāraṇattā dukkhaṃ. Kathaṃ taṃ dukkhanti āha <hi rend="bold">‘‘na hi nāgahatassā’’</hi>tiādi. Nāgahatassa sugatipaṭikkhepena buddhanāgassa ghāto duggatidukkhakāraṇanti dasseti. <hi rend="bold">Ito</hi>ti ito jātito. <hi rend="bold">Yato</hi>ti yasmā. <hi rend="bold">Ito paraṃ yato</hi>ti ito paraṃ gacchantassāti vā <pb ed="M" n="3.0415" /> attho. <hi rend="bold">Mado</hi>ti mānamado. <hi rend="bold">Pamādo</hi>ti pamattabhāvo. <hi rend="bold">Paṭikuṭito</hi>ti saṅkuṭito. <hi rend="bold">Alakkhiko</hi>ti ahiriko. <hi rend="bold">Yatra hi nāmā</hi>ti yo nāma.</p>

<p rend="title">Pañcavatthuyācanakathāvaṇṇanā</p>

<p rend="bodytext" n="343"><hi rend="paranum">343</hi><hi rend="dot">.</hi><hi rend="bold">Tikabhojana</hi>nti tīhi bhuñjitabbabhojanaṃ, tiṇṇaṃ ekato paṭiggahetvā bhuñjituṃ paññapessāmīti attho. <hi rend="bold">Kokāliko</hi>tiādīni catunnaṃ devadattapakkhiyānaṃ gaṇapāmokkhānaṃ nāmāni. <hi rend="bold">Āyukappa</hi>nti ekaṃ mahākappaṃ asītibhāgaṃ katvā tato ekabhāgamattaṃ kālaṃ antarakappasaññitaṃ kālaṃ.</p>

<p rend="bodytext"><hi rend="bold">Āyasmantaṃ ānandaṃ etadavocā</hi>ti (udā. aṭṭha. 48) devadatto sabbaṃ saṅghabhedassa pubbabhāgaṃ nipphādetvā ‘‘ekaṃseneva ajja āveṇikaṃ uposathaṃ saṅghakammañca karissāmī’’ti cintetvā etaṃ <hi rend="bold">‘‘ajjatagge’’</hi>tiādivacanaṃ avoca. Tattha <hi rend="bold">aññatreva bhagavatā</hi>ti vinā eva bhagavantaṃ, taṃ satthāraṃ akatvāti attho. <hi rend="bold">Aññatra bhikkhusaṅghā uposathaṃ karissāmi saṅghakammāni cā</hi>ti bhagavato ovādakārakaṃ bhikkhusaṅghaṃ vinā maṃ anuvattantehi bhikkhūhi saddhiṃ āveṇikaṃ uposathaṃ saṅghakammāni ca karissāmi. <hi rend="bold">Ajjatagge, bhante, devadatto saṅghaṃ bhindissatī</hi>ti bhedakārakānaṃ sabbesaṃ devadattena sajjitattā ‘‘ekaṃseneva devadatto ajja saṅghaṃ bhindissatī’’ti maññamāno evamāha. <hi rend="bold">Bhindissatī</hi>ti dvidhā karissati.</p>

<p rend="bodytext"><hi rend="bold">Etamatthaṃ</hi><pb ed="V" n="3.0379" /><hi rend="bold">viditvā</hi>ti etaṃ avīcimahānirayuppattisaṃvattaniyaṃ kappaṭṭhiyaṃ atekicchaṃ devadattena nibbattiyamānaṃ saṅghabhedakammaṃ sabbākārato viditvā. <hi rend="bold">Imaṃ udāna</hi>nti kusalākusalesu yathākkamaṃ sappurisāsappurisānaṃ sukarā paṭipatti, na pana nesaṃ akusalakusalesūti idamatthavibhāvanaṃ udānaṃ udānesi.</p>

<p rend="bodytext">Tattha <hi rend="bold">sukaraṃ sādhunā sādhū</hi>ti attano paresañca hitaṃ sādhetīti <hi rend="bold">sādhu,</hi> sammāpaṭipanno. Tena sādhunā sāriputtādinā sāvakena paccekasambuddhena sammāsambuddhena aññena vā lokiyasādhunā sādhu sundaraṃ bhaddakaṃ attano paresañca hitasukhāvahaṃ sukaraṃ sukhena kātuṃ sakkā. <hi rend="bold">Sādhu pāpena dukkara</hi>nti tadeva pana vuttalakkhaṇaṃ sādhu pāpena devadattādinā <pb ed="M" n="3.0416" /> pāpapuggalena dukkaraṃ kātuṃ na sakkā, na so taṃ kātuṃ sakkotīti attho. <hi rend="bold">Pāpaṃ pāpena sukara</hi>nti pāpaṃ asundaraṃ attano paresañca anatthāvahaṃ pāpena yathāvuttapāpapuggalena sukaraṃ sukhena kātuṃ sakkuṇeyyaṃ. <hi rend="bold">Pāpamariyehi dukkara</hi>nti ariyehi pana buddhādīhi taṃ pāpaṃ dukkaraṃ durabhisambhavaṃ. Setughātoyeva hi tesaṃ tatthāti dīpeti.</p>

<p rend="title">Saṅghabhedakathāvaṇṇanā</p>

<p rend="bodytext" n="345"><hi rend="paranum">345</hi><hi rend="dot">.</hi><hi rend="bold">Atha kho āyasmā sāriputto ādesanāpāṭihāriyānusāsaniyā</hi>tiādīsu parassa cittaṃ ñatvā kathanaṃ <hi rend="bold">ādesanāpāṭihāriyaṃ,</hi> sāvakānañca buddhānañca satataṃ dhammadesanaṃ <hi rend="bold">anusāsanīpāṭihāriyaṃ,</hi> iddhividhaṃ <hi rend="bold">iddhipāṭihāriyaṃ</hi>. Tattha iddhipāṭihāriyena saddhiṃ anusāsanīpāṭihāriyaṃ mahāmoggallānattherassa āciṇṇaṃ, ādesanāpāṭihāriyena saddhiṃ anusāsanīpāṭihāriyaṃ dhammasenāpatissa. Tena vuttaṃ ‘‘āyasmā sāriputto ādesanāpāṭihāriyānusāsaniyā bhikkhū dhammiyā kathāya ovadī’’tiādi. Tadā hi dvīsu aggasāvakesu dhammasenāpati tesaṃ bhikkhūnaṃ cittacāraṃ ñatvā dhammaṃ desesi, mahāmoggallānatthero vikubbanaṃ dassetvā dhammaṃ desesi, pāḷiyañcettha dvinnampi therānaṃ desanāya dhammacakkhupaṭilābhova dassito. Dīghabhāṇakā pana evaṃ vadanti ‘‘bhagavatā pesitesu dvīsu aggasāvakesu dhammasenāpati tesaṃ cittacāraṃ ñatvā dhammaṃ desesi, therassa dhammadesanaṃ sutvā pañcasatāpi bhikkhū sotāpattiphale patiṭṭhahiṃsu. Atha nesaṃ mahāmoggallānatthero vikubbanaṃ dassetvā dhammaṃ desesi, taṃ sutvā sabbe arahattaphale patiṭṭhahiṃsū’’ti. <hi rend="bold">Devadattaṃ uṭṭhāpesī</hi>ti jaṇṇukena hadayamajjhe paharitvā uṭṭhāpesi.</p>

<p rend="bodytext" n="346"><hi rend="paranum">346</hi><hi rend="dot">.</hi><hi rend="bold">Sarasī</hi>ti <pb ed="V" n="3.0380" /> saro. <hi rend="bold">Suvikkhālita</hi>nti suṭṭhu vikkhālitaṃ, suvisodhitaṃ katvāti attho. <hi rend="bold">Saṃkhāditvā</hi>ti suṭṭhu khāditvā. <hi rend="bold">Mahiṃ vikubbato</hi>ti mahiṃ dantehi vilikhantassa. Nadīsu bhisaṃ ghasānassāti yojetabbaṃ. <hi rend="bold">Nadī</hi>ti cettha mahāsaro adhippeto. <hi rend="bold">Jaggato</hi>ti hatthiyūthaṃ pālentassa. <hi rend="bold">Bhiṅkovā</hi>ti hatthipotako viya. <hi rend="bold">Mamānukubba</hi>nti maṃ anukaronto.</p>

<p rend="bodytext" n="347"><hi rend="paranum">347</hi><hi rend="dot">.</hi><hi rend="bold">Dūteyya</hi>nti <pb ed="M" n="3.0417" /> dūtakammaṃ. <hi rend="bold">Gantumarahatī</hi>ti dūteyyasaṅkhātaṃ sāsanaṃ harituṃ dhāretvā harituṃ arahati. <hi rend="bold">Sotā</hi>ti yaṃ assa sāsanaṃ denti, tassa sotā. <hi rend="bold">Sāvetā</hi>ti taṃ uggaṇhitvā ‘‘idaṃ nāma tumhehi vutta’’nti paṭisāvetā. <hi rend="bold">Uggahetā</hi>ti suuggahitaṃ katvā uggahetā. <hi rend="bold">Dhāretā</hi>ti sudhāritaṃ katvā dhāretā. <hi rend="bold">Viññātā</hi>ti attanā tassa atthaṃ jānitā. <hi rend="bold">Viññāpetā</hi>ti paraṃ vijānāpetā. <hi rend="bold">Sahitāsahitassā</hi>ti ‘‘idaṃ sahitaṃ, idaṃ asahita’’nti evaṃ sahitāsahitassa <hi rend="bold">kusalo</hi> upagatānupagatesu cheko sāsanaṃ ārocento sahitāsahitaṃ sallakkhetvā āroceti. <hi rend="bold">Na byathatī</hi>ti na vedhati na chambhati. <hi rend="bold">Uggavādini</hi>nti pharusavacanena samannāgataṃ. <hi rend="bold">Pucchito</hi>ti paṭiññatthāya pucchito.</p>

<p rend="bodytext" n="348"><hi rend="paranum">348</hi><hi rend="dot">.</hi><hi rend="bold">Aṭṭhahi, bhikkhave, asaddhammehī</hi>tiādīsu <hi rend="bold">asaddhammehī</hi>ti (itivu. aṭṭha. 89) asataṃ dhammehi, asantehi vā asobhanehi vā dhammehi. <hi rend="bold">Abhibhūto</hi>ti ajjhotthaṭo. <hi rend="bold">Pariyādinnacitto</hi>ti khepitacitto lābhādihetukena icchācārena mānamadādinā ca khayaṃ pāpitakusalacitto. Atha vā <hi rend="bold">pariyādinnacitto</hi>ti parito ādinnacitto, vuttappakārena akusalakoṭṭhāsena yathā kusalacittassa uppattivāro na hoti, evaṃ samantato gahitacittasantānoti attho. Apāye nibbattanārahatāya <hi rend="bold">āpāyiko</hi>. Tatthapi avīcisaṅkhāte mahāniraye uppajjatīti <hi rend="bold">nerayiko</hi>. Ekaṃ antarakappaṃ paripuṇṇameva katvā tattha tiṭṭhatīti <hi rend="bold">kappaṭṭho. Atekiccho</hi>ti buddhehipi anivattanīyattā avīcinibbattiyā tikicchābhāvato atekiccho, atikicchanīyoti attho. <hi rend="bold">Lābhenā</hi>ti lābhena hetubhūtena. Atha vā lābhahetukena mānādinā. Lābhañhi nissāya idhekacce puggalā pāpicchā icchāpakatā icchācāre ṭhatvā ‘‘lābhaṃ nibbattessāmā’’ti anekavihitaṃ anesanaṃ appatirūpaṃ āpajjitvā ito cutā apāyesu nibbattanti. Apare yathālābhaṃ labhitvā taṃnimittaṃ mānātimānamadamacchariyādivasena pamādaṃ āpajjitvā ito cutā apāyesu nibbattanti, ayañca tādiso. Tena vuttaṃ ‘‘lābhena, bhikkhave, abhibhūto pariyādinnacitto devadatto āpāyiko’’tiādi. <hi rend="bold">Asakkārenā</hi>ti hīḷetvā paribhavitvā parehi attani pavattitena <pb ed="M" n="3.0418" /> asakkārena, asakkārahetukena vā mānādinā. Asantaguṇasambhāvanādhippāyena pavattā pāpā icchā etassāti pāpiccho, tassa bhāvo <hi rend="bold">pāpicchatā,</hi><pb ed="V" n="3.0381" /> tāya. ‘‘Ahaṃ buddho bhavissāmi, bhikkhusaṅghaṃ pariharissāmī’’ti hi tassa icchā uppannā. Kokālikādayo pāpā lāmakā mittā etassāti pāpamitto, tassa bhāvo <hi rend="bold">pāpamittatā,</hi> tāya.</p>

<p rend="bodytext" n="349"><hi rend="paranum">349</hi><hi rend="dot">.</hi><hi rend="bold">Abhibhuyyā</hi>ti abhibhavitvā madditvā.</p>

<p rend="bodytext" n="350"><hi rend="paranum">350</hi><hi rend="dot">.</hi><hi rend="bold">Tīhi, bhikkhave, asaddhammehī</hi>tiādi vuttanayameva. <hi rend="bold">Oramattakena visesādhigamena antarā vosānaṃ āpādī</hi>ti ettha pana ayamattho. <hi rend="bold">Oramattakenā</hi>ti appamattakena jhānābhiññāmattena. <hi rend="bold">Visesādhigamenā</hi>ti uttarimanussadhammādhigamena. <hi rend="bold">Antarā</hi>ti vemajjhe. <hi rend="bold">Vosānaṃ āpādī</hi>ti akatakiccova samāno ‘‘katakiccomhī’’ti maññamāno samaṇadhammato vigamaṃ āpajji. Idaṃ vuttaṃ hoti – jhānābhiññāhi uttarikaraṇīye adhigantabbe maggaphale anadhigate satiyeva taṃ anadhigantvā samaṇadhammato vigamaṃ āpajjīti. Iti bhagavā iminā suttena visesato puthujjanabhāve ādīnavaṃ pakāseti ‘‘bhāriyo puthujjanabhāvo, yatra hi nāma jhānābhiññāpariyosānā sampattiyo nibbattetvāpi anekānatthāvahaṃ nānāvidhadukkhahetuasantaguṇasambhāvanaṃ asappurisasaṃsaggaṃ ālasiyānuyogañca avijahanto avīcisaṃvattanikaṃ kappaṭṭhiyaṃ atekicchaṃ kibbisaṃ pasavatī’’ti.</p>

<p rend="bodytext">Gāthāsu <hi rend="bold">mā</hi>ti paṭisedhe nipāto. <hi rend="bold">Jātū</hi>ti ekaṃsena. <hi rend="bold">Kocī</hi>ti sabbasaṅgāhakavacanaṃ. <hi rend="bold">Lokasmi</hi>nti sattaloke. Idaṃ vuttaṃ hoti – imasmiṃ sattaloke koci puggalo ekaṃsena pāpiccho mā hotūti. <hi rend="bold">Tadamināpi jānātha, pāpicchānaṃ yathā gatī</hi>ti pāpicchānaṃ puggalānaṃ yathāgati yādisī nibbatti yādiso abhisamparāyoti imināpi kāraṇena jānāthāti devadattaṃ nidassento evamāha.</p>

<p rend="bodytext"><hi rend="bold">Paṇḍitoti samaññāto</hi>ti pariyattibāhusaccena paṇḍitoti ñāto. <hi rend="bold">Bhāvitattoti sammato</hi>ti jhānābhiññāhi bhāvitacittoti sambhāvito. Tathā hi so ‘‘mahiddhiko godhiputto, mahānubhāvo godhiputto’’ti <pb ed="M" n="3.0419" /> dhammasenāpatināpi pasaṃsito ahosi. <hi rend="bold">Jalaṃva yasasā aṭṭhā, devadattoti vissuto</hi>ti attano kittiyā parivārena ca jalanto viya obhāsanto viya ṭhito devadattoti evaṃ vissuto pākaṭo ahosi. ‘‘Me suta’’ntipi pāṭho, mayā sutaṃ sutamattaṃ, katipāheneva atathābhūtattā tassa taṃ paṇḍiccādisavanamattamevāti attho.</p>

<p rend="bodytext"><hi rend="bold">So</hi><pb ed="V" n="3.0382" /><hi rend="bold">pamādaṃ anuciṇṇo, āsajja naṃ tathāgata</hi>nti so evaṃbhūto devadatto ‘‘buddhopi sākiyaputto, ahampi sākiyaputto, buddhopi samaṇo, ahampi samaṇo, buddhopi iddhimā, ahampi iddhimā, buddhopi dibbacakkhuko, dibbasotacetopariyañāṇalābhī, buddhopi atītānāgatapaccuppanne dhamme jānāti, ahampi te jānāmī’’ti attano pamāṇaṃ ajānitvā sammāsambuddhaṃ attanā samasamaṭṭhapanena pamādaṃ āpajjanto ‘‘idānāhaṃ buddho bhavissāmi, bhikkhusaṅghaṃ pariharissāmī’’ti abhimārapayojanādinā tathāgataṃ āsajja āsādetvā viheṭhetvā. ‘‘Pamādamanujiṇṇo’’tipi paṭhanti. Tassattho – pamādaṃ vuttanayena pamajjanto pamādaṃ nissāya bhagavatā saddhiṃ yugaggāhacittuppādena saheva jhānābhiññāhi anujiṇṇo parihīnoti. <hi rend="bold">Avīcinirayaṃ patto, catudvāraṃ bhayānaka</hi>nti jālānaṃ tattha uppannasattānaṃ vā nirantaratāya ‘‘avīcī’’ti laddhanāmaṃ catūsu passesu catumahādvārayogena catudvāraṃ atibhayānakaṃ mahānirayaṃ paṭisandhiggahaṇavasena patto. Tathā hi vuttaṃ –</p>

<p rend="gatha1">‘‘Catukkaṇṇo catudvāro, vibhatto bhāgaso mito;</p>

<p rend="gathalast">Ayopākārapariyanto, ayasā paṭikujjito.</p>

<p rend="gatha1">‘‘Tassa ayomayā bhūmi, jalitā tejasā yutā;</p>

<p rend="gathalast">Samantā yojanasataṃ, pharitvā tiṭṭhati sabbadā’’ti. (ma. ni. 3.250, 267; a. ni. 3.36);</p>

<p rend="bodytext"><hi rend="bold">Aduṭṭhassā</hi>ti aduṭṭhacittassa. <hi rend="bold">Dubbhe</hi>ti dusseyya. <hi rend="bold">Tameva pāpaṃ phusatī</hi>ti tameva aduṭṭhadubbhiṃ pāpapuggalaṃ pāpaṃ nihīnaṃ pāpaphalaṃ phusati pāpuṇāti abhibhavati. <hi rend="bold">Bhesmā</hi>ti vipulabhāvena gambhīrabhāvena ca bhiṃsāpano, bhiṃsāpento viya vipulagambhīroti attho. <hi rend="bold">Vādenā</hi>ti dosena. <hi rend="bold">Upahiṃsatī</hi>ti bādhati āsādeti. <hi rend="bold">Vādo tamhi na rūhatī</hi>ti tasmiṃ tathāgate <pb ed="M" n="3.0420" /> parena āropiyamāno doso na ruhati na tiṭṭhati, visakumbho viya samuddassa na tassa vikāraṃ janetīti attho.</p>

<p rend="bodytext">Evaṃ chahi gāthāhi pāpicchatādisamannāgatassa nirayūpagabhāvadassanena dukkhato aparimuttiṃ dassetvā idāni tappaṭipakkhadhammasamannāgatassa dukkhakkhayaṃ dassento <hi rend="bold">‘‘tādisaṃ mitta’’</hi>nti osānagāthamāha. Tassattho – <hi rend="bold">yassa</hi> sammā paṭipannassa <hi rend="bold">maggānugo</hi> paṭipattimaggaṃ anugato sammā paṭipanno appicchatādiguṇasamannāgamena sakalassa vaṭṭadukkhassa <hi rend="bold">khayaṃ</hi> pariyosānaṃ <pb ed="V" n="3.0383" /> pāpuṇeyya, tādisaṃ buddhaṃ buddhasāvakaṃ vā <hi rend="bold">paṇḍito</hi> sappañño attano <hi rend="bold">mittaṃ kubbetha</hi> tena mettiṃ kareyya, <hi rend="bold">tañca sevetha</hi> tameva payirupāseyyāti.</p>

<p rend="bodytext">Kiṃ panetaṃ suttaṃ devadattassa nirayūpapattito pubbe bhāsitaṃ, udāhu pacchāti? <hi rend="bold">Itivuttakaṭṭhakathāyaṃ</hi> (itivu. aṭṭha. 89) tāva –</p>

<p rend="indent">‘‘Devadatte hi avīcimahānirayaṃ paviṭṭhe devadattapakkhikā aññatitthiyā ‘samaṇena gotamena abhisapito devadatto pathaviṃ paviṭṭho’ti abbhācikkhiṃsu. Taṃ sutvā sāsane anabhippasannā manussā ‘siyā nu kho etadevaṃ, yathā ime bhaṇantī’ti āsaṅkaṃ uppādesuṃ. Taṃ pavattiṃ bhikkhū bhagavato ārocesuṃ. Atha kho bhagavā ‘na, bhikkhave, tathāgatā kassaci abhisapaṃ denti, tasmā na devadatto mayā abhisapito, attano kammeneva nirayaṃ paviṭṭho’ti vatvā tesaṃ micchāgāhaṃ paṭisedhento imāya aṭṭhuppattiyā idaṃ suttaṃ abhāsī’’ti –</p>

<p rend="unindented">Vuttaṃ, tasmā tesaṃ matena tassa nirayūpapattito pacchāpi bhagavā idaṃ suttamabhāsīti veditabbaṃ. Idha pana tassa nirayūpapattito paṭhamameva uppanne vatthumhi bhāsitaṃ pāḷiāruḷhanti daṭṭhabbaṃ. Teneva ‘‘avīcinirayaṃ patto’’ti idaṃ pana āsaṃsāyaṃ atītavacananti vuttaṃ, <hi rend="bold">āsaṃsā</hi>ti cettha avassambhāvinī atthasiddhi adhippetā. Avassambhāviniñhi atthasiddhimapekkhitvā anāgatampi bhūtaṃ viya voharanti, tañca saddalakkhaṇānusārena veditabbaṃ.</p>

<p rend="centre">Saṅghabhedakathāvaṇṇanā niṭṭhitā.</p>

<p rend="title">Upālipañhakathāvaṇṇanā</p>

<p rend="bodytext" n="351"><hi rend="paranum">351</hi><hi rend="dot">.</hi> Upālipañhe <pb ed="M" n="3.0421" /> yaṃ vattabbaṃ, taṃ aṭṭhakathāyaṃ dassitameva. Tattha <hi rend="bold">anunayanto</hi>ti anujānāpento, bhedassa anurūpaṃ vā bodhento, yathā bhedo hoti, evaṃ bhinditabbe bhikkhū viññāpentoti attho. Tenāha <hi rend="bold">‘‘na tumhāka’’</hi>ntiādi.</p>

<p rend="bodytext" n="352"><hi rend="paranum">352</hi><hi rend="dot">.</hi> Aṭṭhārasabhedakaravatthumhi dasa akusalakammapathā saṃkiliṭṭhadhammatāya vodānadhammapaapakkhattā ‘‘adhammo’’ti dassitā, tathā upādānādayo, bodhipakkhiyadhammānaṃ ekantānavajjabhāvato <pb ed="V" n="3.0384" /> natthi adhammabhāvo, bhagavatā pana desitākārena hāpetvā vaḍḍhetvā vā kathanaṃ yathādhammaṃ akathananti katvā adhammabhāvoti dassento āha <hi rend="bold">‘‘tayo satipaṭṭhānā’’</hi>tiādi. <hi rend="bold">Niyyānika</hi>nti sapāṭihīraṃ appaṭihataṃ hutvā pavattatīti attho. <hi rend="bold">Tathevā</hi>ti iminā ‘‘evaṃ amhāka’’ntiādinā vuttamatthaṃ ākaḍḍhati. <hi rend="bold">Kātabbaṃ kammaṃ dhammo nāmā</hi>ti yathādhammaṃ karaṇato <hi rend="bold">dhammo</hi> nāma, itaraṃ vuttavipariyāyato <hi rend="bold">adhammo</hi> nāma.</p>

<p rend="bodytext"><hi rend="bold">Rāgavinayo…pe… ayaṃ vinayo nāmā</hi>ti rāgādīnaṃ vinayanato saṃvaraṇato pajahanato paṭisaṅkhānato ca <hi rend="bold">vinayo</hi> nāma, vuttavipariyāyena itaro <hi rend="bold">avinayo</hi>. Vatthusampattiādivasena sabbesaṃ vinayakammānaṃ akuppatāti āha <hi rend="bold">‘‘vatthusampatti…pe… ayaṃ vinayo nāmā’’</hi>ti. Tappaṭipakkhato <hi rend="bold">avinayo</hi> veditabbo. Tenāha <hi rend="bold">‘‘vatthuvipattī’’</hi>tiādi. Yāsaṃ āpannassa pabbajjā sāvasesā, tā āpattiyo <hi rend="bold">sāvasesā</hi>.</p>

<p rend="bodytext" n="354"><hi rend="paranum">354</hi><hi rend="dot">.</hi><hi rend="bold">Āpāyiko</hi>tiādigāthāsu (itivu. aṭṭha. 18) saṅghassa bhedasaṅkhāte vagge ratoti <hi rend="bold">vaggarato</hi>. Adhammikatāya adhamme bhedakaravatthumhi saṅghabhedasaṅkhāte eva ca adhamme ṭhitoti <hi rend="bold">adhammaṭṭho. Yogakkhemā padhaṃsatī</hi>ti hitato parihāyati, catūhipi yogehi anupaddutattā <hi rend="bold">yogakkhemaṃ</hi> nāma arahattaṃ nibbānañca, tato panassa dhaṃsane vattabbameva natthi. Diṭṭhisīlasāmaññato saṅghataṭṭhena <hi rend="bold">saṅghaṃ,</hi> tato eva <pb ed="M" n="3.0422" /> ekakammādividhānayogena <hi rend="bold">samaggaṃ</hi> sahitaṃ <hi rend="bold">bhinditvā</hi> pubbe vuttalakkhaṇena saṅghabhedena bhinditvā. <hi rend="bold">Kappa</hi>nti antarakappasaṅkhātaṃ āyukappaṃ. <hi rend="bold">Nirayamhī</hi>ti avīcimahānirayamhi.</p>

<p rend="bodytext"><hi rend="bold">Sukhā saṅghassa sāmaggī</hi>ti (itivu. aṭṭa. 19) sukhassa paccayabhāvato sāmaggī ‘‘sukhā’’ti vuttā yathā ‘‘sukho buddhānamuppādo’’ti (dha. pa. 194). <hi rend="bold">Samaggānañcanuggaho</hi>ti samaggānaṃ sāmaggianumodanena anuggaṇhanaṃ sāmaggianurūpaṃ vā, yathā te sāmaggiṃ na vijahanti, tathā gahaṇaṃ ṭhapanaṃ anubalappadānanti attho. <hi rend="bold">Samaggaṃ katvānā</hi>ti bhinnaṃ saṅghaṃ saṅgharājippattaṃ vā samaggaṃ sahitaṃ katvā. <hi rend="bold">Kappa</hi>nti āyukappameva. <hi rend="bold">Saggamhi modatī</hi>ti kāmāvacaradevaloke aññe deve dasahi ṭhānehi abhibhavitvā dibbasukhaṃ anubhavanto icchitanibbattiyā ca modati pamodati laḷati kīḷati.</p>

<p rend="bodytext" n="355"><hi rend="paranum">355</hi><hi rend="dot">.</hi><hi rend="bold">Siyā nu kho, bhante, saṅghabhedako</hi>tiādi pāḷianusāreneva veditabbaṃ. ‘‘Pañcahi, upāli, ākārehi saṅgho bhijjati kammena uddesena voharanto anussāvanena salākaggāhenā’’ti <pb ed="V" n="3.0385" /> evaṃ <hi rend="bold">parivāre</hi> (pari. 458) āgatampi saṅghabhedalakkhaṇaṃ idha vuttena kiṃ nānākaraṇanti dassetuṃ <hi rend="bold">‘‘parivāre panā’’</hi>tiādimāha. Ettha ca sīmaṭṭhakasaṅghe asannipatite visuṃ parisaṃ gahetvā katavohārānussāvanasalākaggāhassa kammaṃ vā karontassa uddesaṃ vā uddisantassa bhedo ca hoti ānantariyakammañca. Samaggasaññāya pana ‘‘vaṭṭatī’’ti saññāya vā karontassa bhedova hoti, na ānantariyakammaṃ. Tato ūnaparisāya karontassa neva saṅghabhedo na ānantariyaṃ. Sabbantimena hi paricchedena navannaṃ janānaṃ yo saṅghaṃ bhindati, tassa ānantariyakammaṃ hoti, anuvattakānaṃ adhammavādīnaṃ mahāsāvajjaṃ kammaṃ, dhammavādino anavajjā. Sesamettha uttānamevāti.</p>

<p rend="centre">Upālipañhakathāvaṇṇanā niṭṭhitā.</p>

<p rend="centre">Saṅghabhedakakkhandhakavaṇṇanā niṭṭhitā.</p>

<p rend="chapter">8. Vattakkhandhakaṃ</p>

<p rend="title">Āgantukavattakathāvaṇṇanā</p>

<p rend="bodytext" n="356-357"><hi rend="paranum">356-357</hi><hi rend="dot">.</hi> Vattakkhandhake <pb ed="M" n="3.0423" /><pb ed="V" n="3.0386" /><hi rend="bold">uparipiṭṭhito</hi>ti piṭṭhisaṅghāṭassa uparibhāgato, dvārabāhassa uparipadesatoti attho. <hi rend="bold">Vissajjetabba</hi>nti sukkhāpanatthaṃ ātape vissajjitabbaṃ. <hi rend="bold">Abhivādāpetabbo</hi>ti tassa vasse pucchite yadi daharo hoti, sayameva vandissati, tadā imināva vandāpito nāma hoti. <hi rend="bold">Nilloketabbo</hi>ti oloketabbo. <hi rend="bold">Yathābhāga</hi>nti pubbe paññattaṃ padesabhāgaṃ anatikkamitvā. <hi rend="bold">Santānaka</hi>nti uṇṇanābhisuttaṃ. <hi rend="bold">Ullokā</hi>ti gehassa uparibhāgato paṭṭhāya, paṭhamaṃ uparibhāgo sammajjitabboti vuttaṃ hoti.</p>

<p rend="title">Āvāsikavattakathāvaṇṇanā</p>

<p rend="bodytext" n="359"><hi rend="paranum">359</hi><hi rend="dot">.</hi><hi rend="bold">Mahāāvāse</hi>ti mahāvihārasadise mahāāvāse.</p>

<p rend="title">Anumodanavattakathāvaṇṇanā</p>

<p rend="bodytext" n="362"><hi rend="paranum">362</hi><hi rend="dot">.</hi><hi rend="bold">Pañcame nisinne</hi>ti anumodanatthāya nisinne. <hi rend="bold">Upanisinnakathā</hi> nāma bahūsu sannipatitesu parikathākathanaṃ.</p>

<p rend="title">Bhattaggavattakathāvaṇṇanā</p>

<p rend="bodytext" n="364"><hi rend="paranum">364</hi><hi rend="dot">.</hi><hi rend="bold">Manussānaṃ parivisanaṭṭhāna</hi>nti yattha manussā saputtadārā āvasitvā denti. <hi rend="bold">Hatthadhovanaudakaṃ sandhāyā</hi>ti bhuttāvissa bhojanāvasāne hatthadhovanaudakaṃ sandhāya. Tenevāha <hi rend="bold">‘‘antarā pipāsitena pana…pe… hatthā na dhovitabbā’’</hi>ti. Potthakesu pana ‘‘pānīyaṃ pivitvā <pb ed="V" n="3.0387" /> hatthā na dhovitabbā’’ti likhanti, ‘‘hatthā dhovitabbā’’ti pāṭhena bhavitabbanti amhākaṃ khanti. Aññathā ‘‘na tāva udakanti idaṃ hatthadhovanaudakaṃ sandhāya vutta’’nti vatvā ‘‘antarā pipāsitena panā’’tiādinā vuttaviseso na upalabbhati. Atha mataṃ <hi rend="bold">‘‘na tāva therena udakaṃ paṭiggahetabba</hi>nti idaṃ kiṃ pānīyapaṭiggahaṇaṃ sandhāya vuttaṃ, udāhu hatthadhovanaudakaggahaṇaṃ sandhāyāti āsaṅkānivattanatthaṃ ‘idaṃ hatthadhovanaudakaṃ sandhāya <pb ed="M" n="3.0424" /> vutta’ntiādi kathita’’nti, tañca na, tattha āsaṅkāya eva asambhavato. Na hi bhagavā ‘‘yāva aññe na bhuttāvino honti, tāva pānīyaṃ na pātabba’’nti vakkhatīti sakkā viññātuṃ. Yadi cetaṃ pānīyapaṭiggahaṇaṃ sandhāya vuttaṃ, ‘‘na tāva therena udakaṃ paṭiggahetabba’’nti udakasaddappayogo ca na kattabbo siyā, aṭṭhakathāyañca ‘‘idaṃ hatthadhovanaudakaṃ sandhāya vutta’’nti vatvā tena nivattitabbamatthaṃ dassentena ‘‘antarā pipāsitena pana gale vilaggāmisena vā pānīyaṃ pivitabba’’nti ettakameva vattabbaṃ, ‘‘pānīyaṃ pivitvā hatthā na dhovitabbā’’ti evaṃ pana na vattabbanti. <hi rend="bold">Dhure nisinnā hontī</hi>ti dvārasamīpe nisinnā honti.</p>

<p rend="title">Piṇḍacārikavattakathāvaṇṇanā</p>

<p rend="bodytext" n="366"><hi rend="paranum">366</hi><hi rend="dot">.</hi><hi rend="bold">Parāmasatī</hi>ti gaṇhāti. <hi rend="bold">Ṭhapeti vā</hi>ti ‘‘tiṭṭhatha, bhante’’ti vadantī ṭhapeti nāma.</p>

<p rend="title">Āraññikavattakathāvaṇṇanā</p>

<p rend="bodytext" n="367"><hi rend="paranum">367</hi><hi rend="dot">.</hi><hi rend="bold">Kenajja, bhante, yutta</hi>nti kena nakkhattena ajja cando yuttoti evaṃ vadantena nakkhattaṃ pucchitaṃ hoti.</p>

<p rend="title">Senāsanavattakathāvaṇṇanā</p>

<p rend="bodytext" n="369-370"><hi rend="paranum">369-370</hi><hi rend="dot">.</hi><hi rend="bold">Aṅgaṇe</hi>ti abbhokāse. <hi rend="bold">Na vuḍḍhaṃ anāpucchā</hi>ti ettha tassa ovarake tadupacāre ca āpucchitabbanti vadanti. <hi rend="bold">Bhojanasālādīsupi evameva paṭipajjitabba</hi>nti bhojanasālādīsupi uddesadānādi āpucchitvāva kātabbanti attho.</p>

<p rend="title">Vaccakuṭivattakathāvaṇṇanā</p>

<p rend="bodytext" n="373-374"><hi rend="paranum">373-374</hi><hi rend="dot">.</hi><hi rend="bold">Idaṃ</hi><pb ed="V" n="3.0388" /><hi rend="bold">ativivaṭa</hi>nti idaṃ ṭhānaṃ gumbādīhi appaṭicchannattā ativiya pakāsanaṃ. <hi rend="bold">Nibaddhagamanatthāyā</hi>ti attano nibaddhagamanatthāya. <hi rend="bold">Puggalikaṭṭhānaṃ vā</hi>ti attano vihāraṃ sandhāya vuttaṃ. Sesamettha suviññeyyameva.</p>

<p rend="bodytext">Imasmiṃ <pb ed="M" n="3.0425" /> vattakkhandhake āgatāni āgantukāvāsikagamiyānumodanabhattaggapiṇḍacārikāraññika senāsana jantāghara vaccakuṭi upajjhācariya saddhivihārika antevāsikavattāni <hi rend="bold">cuddasa mahāvattāni</hi> nāma, ito aññāni pana kadāci tajjanīyakammakatādikāleyeva caritabbāni <hi rend="bold">asīti khandhakavattānī</hi>ti veditabbāni. <hi rend="bold">Gaṇṭhipadesu</hi> pana ‘‘imāniyeva cuddasa mahāvattāni aggahitaggahaṇena gahiyamānāni asīti khandhakavattāānī’’ti vuttaṃ, taṃ na gahetabbaṃ.</p>

<p rend="centre">Vattakkhandhakavaṇṇanā niṭṭhitā.</p>

<p rend="chapter">9. Pātimokkhaṭṭhapanakkhandhakaṃ</p>

<p rend="title">Pātimokkhuddesayācanakathāvaṇṇanā</p>

<p rend="bodytext" n="383"><hi rend="paranum">383</hi><hi rend="dot">.</hi> Pātimokkhaṭṭhapanakkhandhake <pb ed="M" n="3.0426" /><pb ed="V" n="3.0389" /><hi rend="bold">tadahū</hi>ti (udā. aṭṭha. 45) tasmiṃ ahani tasmiṃ divase. <hi rend="bold">Uposathe</hi>ti ettha upavasanti etthāti <hi rend="bold">uposatho, upavasantī</hi>ti sīlena vā anasanena vā upetā hutvā vasantīti attho. Ayañhi <hi rend="bold">uposatha</hi>-saddo ‘‘aṭṭhaṅgasamannāgataṃ uposathaṃ upavasāmī’’tiādīsu (a. ni. 3.71; 10.46) sīle āgato. ‘‘Uposatho vā pavāraṇā vā’’tiādīsu (mahāva. 155) pātimokkhuddesādivinayakamme. ‘‘Gopālakūposatho nigaṇṭhūposatho’’tiādīsu (a. ni. 3.71) upavāse. ‘‘Uposatho nāma nāgarājā’’tiādīsu (dī. ni. 2.246; ma. ni. 3.258) paññattiyaṃ. ‘‘Ajjuposatho pannaraso’’tiādīsu (mahāva. 168) divase. Idhāpi divaseyeva daṭṭhabbo. Tasmā <hi rend="bold">tadahuposathe</hi>ti tasmiṃ uposathadivasabhūte ahanīti attho. <hi rend="bold">Nisinno hotī</hi>ti mahābhikkhusaṅghaparivuto ovādapātimokkhaṃ uddisituṃ upāsikāya ratanapāsāde nisinno hoti. Nisajja pana bhikkhūnaṃ cittāni olokento ekaṃ dussīlapuggalaṃ disvā ‘‘sacāhaṃ imasmiṃ puggale idha nisinneyeva pātimokkhaṃ uddisissāmi, sattadhāvassa muddhā phalissatī’’ti tasmiṃ anukampāya tuṇhīyeva ahosi.</p>

<p rend="bodytext"><hi rend="bold">Abhikkantā</hi>ti atikkantā parikkhīṇā. <hi rend="bold">Uddhaste aruṇe</hi>ti uggate aruṇasīse. <hi rend="bold">Nandimukhiyā</hi>ti tuṭṭhimukhiyā. <hi rend="bold">Uddhastaṃ aruṇa</hi>nti aruṇuggamanaṃ patvāpi ‘‘uddisatu, bhante, bhagavā bhikkhūnaṃ pātimokkha’’nti thero bhagavantaṃ pātimokkhuddesaṃ yāci tasmiṃ kāle ‘‘na, bhikkhave, anuposathe uposatho kātabbo’’ti (mahāva. 183) sikkhāpadassa apaññattattā. <hi rend="bold">Aparisuddhā, ānanda, parisā</hi>ti tikkhattuṃ therena pātimokkhuddesassa yācitattā anuddesassa kāraṇaṃ kathento ‘‘asukapuggalo aparisuddho’’ti avatvā ‘‘aparisuddhā, ānanda, parisā’’ti āha <pb ed="V" n="3.0390" />. Kasmā pana bhagavā tiyāmarattiṃ tathā vītināmesi? Tato paṭṭhāya ovādapātimokkhaṃ anuddisitukāmo tassa vatthuṃ pākaṭaṃ kātuṃ.</p>

<p rend="bodytext"><hi rend="bold">Addasā</hi>ti <pb ed="M" n="3.0427" /> kathaṃ addasa. Attano cetopariyañāṇena tassaṃ parisati bhikkhūnaṃ cittāni parijānanto tassa purisassa dussīlyacittaṃ passi. Yasmā pana citte diṭṭhe taṃsamaṅgīpuggalo diṭṭho nāma hoti, tasmā <hi rend="bold">‘‘addasā kho āyasmā mahāmoggallāno taṃ puggalaṃ dussīla’’</hi>nti vuttaṃ. Yatheva hi anāgate sattasu divasesu pavattaṃ paresaṃ cittaṃ cetopariyañāṇalābhī pajānāti, evaṃ atītepīti. <hi rend="bold">Dussīla</hi>nti nissīlaṃ, sīlavirahitanti attho. <hi rend="bold">Pāpadhamma</hi>nti dussīlattā eva hīnajjhāsayatāya lāmakasabhāvaṃ. <hi rend="bold">Asuci</hi>nti aparisuddhehi kāyakammādīhi samannāgatattā na suciṃ. <hi rend="bold">Saṅkassarasamācāra</hi>nti kiñcideva asāruppaṃ disvā ‘‘idaṃ iminā kataṃ bhavissatī’’ti evaṃ paresaṃ āsaṅkanīyatāya saṅkāya saritabbasamācāraṃ. Atha vā kenacideva karaṇīyena mantayante bhikkhū disvā ‘‘kacci nu kho ime mayā katakammaṃ jānitvā mantentī’’ti attanoyeva saṅkāya saritabbasamācāraṃ. Lajjitabbatāya paṭicchādetabbassa karaṇato paṭicchannaṃ kammantaṃ etassāti <hi rend="bold">paṭicchannakammantaṃ</hi>. Kucchitasamaṇavesadhāritāya na samaṇanti <hi rend="bold">assamaṇaṃ</hi>. Salākaggahaṇādīsu ‘‘kittakā samaṇā’’ti gaṇanāya ‘‘ahampi samaṇomhī’’ti micchāpaṭiññāya <hi rend="bold">samaṇapaṭiññaṃ</hi>. Aseṭṭhacāritāya <hi rend="bold">abrahmacāriṃ</hi>. Aññe brahmacārino sunivatthe supārute kusumbhakapaṭadhare gāmanigamādīsu piṇḍāya caritvā jīvikaṃ kappente disvā abrahmacārī samāno sayampi tādisena ākārena paṭipajjanto uposathādīsu ca sandissanto ‘‘ahampi brahmacārī’’ti paṭiññaṃ dento viya hotīti <hi rend="bold">brahmacāripaṭiññaṃ</hi>. Pūtinā kammena sīlavipattiyā anto anupaviṭṭhattā <hi rend="bold">antopūtiṃ</hi>. Chahi dvārehi rāgādikilesāvassavena tintattā <hi rend="bold">avassutaṃ</hi>. Sañjātarāgādikacavarattā sīlavantehi chaḍḍetabbattā ca <hi rend="bold">kasambujātaṃ. Majjhe bhikkhusaṅghassa nisinna</hi>nti saṅghapariyāpanno viya bhikkhusaṅghassa anto nisinnaṃ.</p>

<p rend="bodytext"><hi rend="bold">Diṭṭhosī</hi>ti ‘‘ayaṃ na pakatatto’’ti bhagavatā diṭṭho asi. Yasmā ca evaṃ diṭṭho, tasmā natthi te tava bhikkhūhi saddhiṃ ekakammādisaṃvāso. Yasmā pana so saṃvāso tava natthi, tasmā uṭṭhehi āvusoti evamettha padayojanā veditabbā. <hi rend="bold">Tatiyampi kho so puggalo tuṇhī ahosī</hi>ti anekavāraṃ vatvāpi ‘‘thero sayameva nibbinno oramissati, idāni imesaṃ paṭipattiṃ jānissāmī’’ti vā adhippāyena tuṇhī <pb ed="M" n="3.0428" /> ahosi. <hi rend="bold">Bāhāyaṃ gahetvā</hi>ti ‘‘bhagavatā mayā ca yāthāvato diṭṭho, yāvatatiyaṃ ‘uṭṭhehī’ti ca vutto na uṭṭhāti, idānissa nikkaḍḍhanakālo <pb ed="V" n="3.0391" />, mā saṅghassa uposathantarāyo ahosī’’ti bāhāyaṃ aggahesi. <hi rend="bold">Bahi dvārakoṭṭhakā nikkhāmetvā</hi>ti dvārakoṭṭhakā dvārasālato nikkhāmetvā, <hi rend="bold">bahī</hi>ti pana nikkhāmitaṭṭhānadassanaṃ. Atha vā <hi rend="bold">bahidvārakoṭṭhakā</hi>ti bahidvārakoṭṭhakatopi nikkhāmetvā, na antodvārakoṭṭhakato eva. Ubhayathāpi vihārato bahikatvāti attho. <hi rend="bold">Sūcighaṭikaṃ datvā</hi>ti aggaḷasūciñca uparighaṭikañca ādahitvā, suṭṭhu kavāṭaṃ thaketvāti attho. <hi rend="bold">Yāva bāhāgahaṇāpi nāmā</hi>ti ‘‘aparisuddhā, ānanda, parisā’’ti vacanaṃ sutvā eva hi tena pakkamitabbaṃ siyā, evaṃ apakkamitvā yāva bāhāgahaṇāpi nāma so moghapuriso āgamissati, acchariyamidanti dasseti. Idañca garahaṇacchariyamevāti veditabbaṃ.</p>

<p rend="title">Mahāsamudde aṭṭhacchariyakathāvaṇṇanā</p>

<p rend="bodytext" n="384"><hi rend="paranum">384</hi><hi rend="dot">.</hi><hi rend="bold">Aṭṭhime, bhikkhave, mahāsamudde</hi>ti (udā. aṭṭha. 45) ko anusandhi? Yvāyaṃ aparisuddhāya parisāya pātimokkhassa anuddeso, so imasmiṃ dhammavinaye acchariyo abbhuto dhammoti taṃ aparehi sattahi acchariyaabbhutadhammehi saddhiṃ vibhajitvā dassetukāmo paṭhamaṃ tāva tesaṃ upamābhāvena mahāsamudde acchariyaabbhutadhamme dassento satthā <hi rend="bold">‘‘aṭṭhime, bhikkhave, mahāsamudde’’</hi>tiādimāha. <hi rend="bold">Asurā</hi>ti devā viya na suranti na īsanti na virocantīti asurā. Surā nāma devā, tesaṃ paṭipakkhāti vā <hi rend="bold">asurā,</hi> vepacittipahārādādayo. Tesaṃ bhavanaṃ sinerussa heṭṭhābhāge, te tattha pavisantā nikkhamantā sinerupāde maṇḍapādīni nimminitvā kīḷantāva abhiramanti. Sā tattha tesaṃ abhirati ime guṇe disvāti āha <hi rend="bold">‘‘ye disvā disvā asurā mahāsamudde abhiramantī’’</hi>ti. Tattha <hi rend="bold">abhiramantī</hi>ti ratiṃ vindanti, anukkaṇṭhamānā vasantīti attho.</p>

<p rend="bodytext"><hi rend="bold">Anupubbaninno</hi>tiādīni sabbāni anupaṭipāṭiyā ninnabhāvasseva vevacanāni. <hi rend="bold">Na āyatakeneva papāto</hi>ti nacchinnataṭamahāsobbho viya ādito <pb ed="M" n="3.0429" /> eva papāto. So hi tīradesato paṭṭhāya ekaṅguladvaṅgulavidatthiratanayaṭṭhiusabhaaḍḍhagāvutagāvutaaḍḍhayojanayojanādivasena gambhīro hutvā gacchanto gacchanto sinerupādamūle caturāsītiyojanasahassagambhīro hutvā ṭhitoti dasseti.</p>

<p rend="bodytext"><hi rend="bold">Ṭhitadhammo</hi>ti ṭhitasabhāvo avaṭṭhitasabhāvo. <hi rend="bold">Kuṇapenā</hi>ti yena kenaci hatthiassādikaḷevarena. <hi rend="bold">Vāhetī</hi>ti hatthena gahetvā viya vīcippahāreneva thale khipati. <hi rend="bold">Gaṅgā yamunā</hi>ti <pb ed="V" n="3.0392" /> anotattadahassa dakkhiṇamukhato nikkhantanadī pañcadhārā hutvā pavattaṭṭhāne gaṅgātiādinā pañcadhā saṅkhaṃ gatā. Tattha <hi rend="bold">nadī ninnagā</hi>tiādikaṃ gottaṃ, <hi rend="bold">gaṅgā yamunā</hi>tiādikaṃ nāmaṃ. <hi rend="bold">Savantiyo</hi>ti yā kāci savamānā sandamānā gacchantiyo mahānadiyo vā kunnadiyo vā. <hi rend="bold">Appentī</hi>ti allīyanti osaranti. <hi rend="bold">Dhārā</hi>ti vuṭṭhidhārā. <hi rend="bold">Pūratta</hi>nti puṇṇabhāvo. Mahāsamuddassa hi ayaṃ dhammatā – ‘‘imasmiṃ kāle devo mando jāto, jālakkhipādīni ādāya macchakacchape gaṇhissāmī’’ti vā ‘‘imasmiṃ kāle atimahantā vuṭṭhi, labhissāma nu kho piṭṭhipasāraṇaṭṭhāna’’nti vā na sakkā vattuṃ. Paṭhamakappikakālato paṭṭhāya hi tīraṃ bhassitvā sinerumekhalaṃ āhacca udakaṃ ṭhitaṃ, tato ekaṅgulamattampi udakaṃ neva heṭṭhā otarati, na uddhaṃ uttarati. <hi rend="bold">Ekaraso</hi>ti asambhinnaraso.</p>

<p rend="bodytext"><hi rend="bold">Muttā</hi>ti khuddakamahantavaṭṭadīghādibhedā anekavidhamuttā. <hi rend="bold">Maṇī</hi>ti rattanīlādibhedo anekavidho maṇi. <hi rend="bold">Veḷuriyo</hi>ti vaṃsavaṇṇasirīsapupphavaṇṇādisaṇṭhānato anekavidho. <hi rend="bold">Saṅkho</hi>ti dakkhiṇāvaṭṭakatumbakucchidhamanasaṅkhādibhedo anekavidho. <hi rend="bold">Silā</hi>ti setakāḷamuggavaṇṇādibhedā anekavidhā. <hi rend="bold">Pavāḷampi</hi> khuddakamahantarattaghanarattādibhedaṃ anekavidhaṃ. <hi rend="bold">Lohitako</hi> padumarāgādibhedo anekavidho. <hi rend="bold">Masāragallaṃ</hi> kabaramaṇi. Cittaphalikantipi vadanti. <hi rend="bold">Mahataṃ bhūtāna</hi>nti mahantānaṃ sattānaṃ. <hi rend="bold">Timi timiṅgalo timitimiṅgalo</hi>ti tisso macchajātiyo. Timiṃ gilanasamattho <hi rend="bold">timiṅgalo,</hi> timiñca timiṅgalañca gilanasamattho timitimiṅgaloti vadanti. <hi rend="bold">Nāgā</hi>ti ūmipiṭṭhivāsinopi vimānaṭṭhakanāgāpi.</p>

<p rend="title">Imasmiṃ dhammavinaye aṭṭhacchariyakathāvaṇṇanā</p>

<p rend="bodytext" n="385"><hi rend="paranum">385</hi><hi rend="dot">.</hi><hi rend="bold">Evameva</hi><pb ed="M" n="3.0430" /><hi rend="bold">kho</hi>ti kiñcāpi satthā imasmiṃ dhammavinaye soḷasapi bāttiṃsapi tato bhiyyopi acchariyabbhutadhamme vibhajitvā dassetuṃ sakkoti, upamābhāvena pana gahitānaṃ aṭṭhannaṃ anurūpavasena aṭṭheva te upametabbadhamme vibhajitvā dassanto <hi rend="bold">‘‘evameva kho, bhikkhave, imasmiṃ dhammavinaye aṭṭha acchariyā abbhutā dhammā’’</hi>ti āha. Tattha <hi rend="bold">anupubbasikkhāya</hi> tisso sikkhā gahitā, <hi rend="bold">anupubbakiriyāya</hi> terasa dhutadhammā, <hi rend="bold">anupubbapaṭipadāya</hi> satta anupassanā aṭṭhārasa mahāvipassanā aṭṭhatiṃsa ārammaṇavibhattiyo sattatiṃsa bodhipakkhiyadhammā ca gahitā. <hi rend="bold">Na āyatakeneva aññāpaṭivedho</hi>ti maṇḍūkassa uppatitvā gamanaṃ viya āditova sīlapūraṇādīni akatvā arahattapaṭivedho nāma natthi, paṭipāṭiyā pana sīlasamādhipaññāyo pūretvāva arahattappattīti attho.</p>

<p rend="bodytext"><hi rend="bold">Mama</hi><pb ed="V" n="3.0393" /><hi rend="bold">sāvakā</hi>ti sotāpannādike ariyapuggale sandhāya vadati. <hi rend="bold">Na saṃvasatī</hi>ti uposathakammādivasena saṃvāsaṃ na karoti. <hi rend="bold">Ukkhipatī</hi>ti apaneti. <hi rend="bold">Ārakāvā</hi>ti dūre eva. <hi rend="bold">Tathāgatappavedite</hi>ti tathāgatena bhagavatā sāvakesu desite akkhāte pakāsite. <hi rend="bold">Na tena nibbānadhātuyā ūnattaṃ vā pūrattaṃ vā</hi>ti asaṅkhyeyyepi mahākappe buddhesu anuppajjantesu ekasattopi parinibbātuṃ na sakkoti, tadāpi ‘‘tucchā nibbānadhātū’’ti na sakkā vattuṃ, buddhakāle pana ekekasmiṃ samāgame asaṅkhyeyyāpi sattā amataṃ ārādhenti, tadāpi na sakkā vattuṃ ‘‘pūrā nibbānadhātū’’ti. <hi rend="bold">Vimuttiraso</hi>ti kilesehi vimuccanaraso. Sabbā hi sāsanasampatti yāvadeva anupādāya āsavehi cittassa vimuttīti attho.</p>

<p rend="bodytext"><hi rend="bold">Ratanānī</hi>ti ratijananaṭṭhena ratanāni. Satipaṭṭhānādayo hi bhāviyamānā pubbabhāgepi anekavidhaṃ pītipāmojjaṃ nibbattenti, pageva aparabhāge. Vuttañhetaṃ –</p>

<p rend="gatha1">‘‘Yato yato sammasati, khandhānaṃ udayabbayaṃ;</p>

<p rend="gathalast">Labhatī pītipāmojjaṃ, amataṃ taṃ vijānata’’nti. (dha. pa. 374);</p>

<p rend="unindented">Lokiyaratananimittaṃ <pb ed="M" n="3.0431" /> pana pītipāmojjaṃ na tassa kalabhāgampi agghati. Apica –</p>

<p rend="gatha1">Cittīkataṃ mahagghañca, atulaṃ dullabhadassanaṃ;</p>

<p rend="gathalast">Anomasattaparibhogaṃ, ratananti pavuccati. (dī. ni. aṭṭha. 2.33);</p>

<p rend="bodytext">Yadi ca cittīkatādibhāvena ratanaṃ nāma hoti, satipaṭṭhānādīnaññeva bhūto ratanabhāvo. Bodhipakkhiyadhammānañhi so ānubhāvo, yaṃ sāvakā sāvakapāramīñāṇaṃ, paccekasambuddhā paccekabodhiñāṇaṃ, sammāsambuddhā sammāsambodhiṃ adhigacchanti āsannakāraṇattā. Paramparakāraṇañhi dānādiupanissayoti evaṃ ratijananaṭṭhena cittīkatādiatthena ca ratanabhāvo bodhipakkhiyadhammānaṃ sātisayo. Tena vuttaṃ <hi rend="bold">‘‘tatrimāni ratanāni, seyyathidaṃ – cattāro satipaṭṭhānā’’</hi>tiādi.</p>

<p rend="bodytext">Ārammaṇe okkanditvā upaṭṭhānaṭṭhena paṭṭhānaṃ, satiyeva paṭṭhānaṃ <hi rend="bold">satipaṭṭhānaṃ</hi>. Ārammaṇassa pana kāyādivasena catubbidhattā vuttaṃ <hi rend="bold">‘‘cattāro satipaṭṭhānā’’</hi>ti. Tathā hi kāyavedanācittadhammesu <pb ed="V" n="3.0394" /> subhasukhaniccaattasaññānaṃ pahānato asubhadukkhāniccānattabhāvaggahaṇato ca nesaṃ kāyānupassanādibhāvo vibhatto.</p>

<p rend="bodytext">Sammā padahanti etena, sayaṃ vā sammā padahati, pasatthaṃ sundaraṃ vā padahananti <hi rend="bold">sammappadhānaṃ,</hi> puggalassa vā sammadeva padhānabhāvakaraṇato <hi rend="bold">sammappadhānaṃ,</hi> vīriyassetaṃ adhivacanaṃ. Tampi anuppannuppannānaṃ akusalānaṃ anuppādanapahānavasena anuppannuppannānaṃ kusalānaṃ uppādanaṭhāpanavasena ca catukiccasādhakattā vuttaṃ <hi rend="bold">‘‘cattāro sammappadhānā’’</hi>ti.</p>

<p rend="bodytext">Ijjhatīti <hi rend="bold">iddhi,</hi> samijjhati nipphajjatīti attho. Ijjhanti tāya vā sattā iddhā vuddhā ukkaṃsagatā hontīti <hi rend="bold">iddhi</hi>. Paṭhamena atthena iddhi eva pādo <hi rend="bold">iddhipādo,</hi> iddhikoṭṭhāsoti attho. Dutiyena atthena iddhiyā pādo patiṭṭhā adhigamupāyoti <hi rend="bold">iddhipādo</hi>. Tena hi uparūparivisesasaṅkhātaṃ iddhiṃ pajjanti pāpuṇanti. Svāyaṃ iddhipādo yasmā chandādike cattāro adhipatidhamme dhure jeṭṭhake katvā nibbattīyati, tasmā vuttaṃ <hi rend="bold">‘‘cattāro iddhipādo’’</hi>ti.</p>

<p rend="bodytext"><hi rend="bold">Pañcindriyānī</hi>ti <pb ed="M" n="3.0432" /> saddhādīni pañca indriyāni. Tattha assaddhiyaṃ abhibhavitvā adhimokkhalakkhaṇe indaṭṭhaṃ kāretīti <hi rend="bold">saddhā indriyaṃ</hi>. Kosajjaṃ abhibhavitvā paggahalakkhaṇe, pamādaṃ abhibhavitvā upaṭṭhānalakkhaṇe, vikkhepaṃ abhibhavitvā avikkhepalakkhaṇe, aññāṇaṃ abhibhavitvā dassanalakkhaṇe indaṭṭhaṃ kāretīti <hi rend="bold">paññā indriyaṃ</hi>.</p>

<p rend="bodytext">Tāniyeva assaddhiyādīhi anabhibhavanīyato akampiyaṭṭhena sampayuttadhammesu thirabhāvena ca <hi rend="bold">balāni</hi> veditabbāni.</p>

<p rend="bodytext"><hi rend="bold">Satta bojjhaṅgā</hi>ti bodhiyā, bodhissa vā aṅgāti <hi rend="bold">bojjhaṅgā</hi>. Yā hi esā dhammasāmaggī, yāya lokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyogaucchedasassatābhinivesādīnaṃ anekesaṃ upaddavānaṃ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya dhammasāmaggiyā ariyasāvako bujjhati kilesaniddāya uṭṭhahati, cattāri vā ariyasaccāni paṭivijjhati, nibbānameva vā sacchikarotīti <hi rend="bold">‘‘bodhī’’</hi>ti vuccati, tassā dhammasāmaggisaṅkhātāya bodhiyā aṅgāti <hi rend="bold">bojjhaṅgā</hi> jhānaṅgamaggaṅgādayo viya. Yopesa vuttappakārāya dhammasāmaggiyā bujjhatīti katvā ariyasāvako <hi rend="bold">‘‘bodhī’’</hi>ti vuccati, tassa bodhissa vā aṅgātipi <hi rend="bold">bojjhaṅgā</hi> senaṅgarathaṅgādayo viya. Tenāhu porāṇā ‘‘bujjhanakassa puggalassa <pb ed="V" n="3.0395" /> aṅgāti bojjhaṅgā’’ti (saṃ. ni. aṭṭha. 3.5.182; vibha. aṭṭha. 466; paṭi. ma. aṭṭha. 1.1.25), ‘‘bodhāya saṃvattantīti bojjhaṅgā’’tiādinā (paṭi. ma. 2.17) nayenapi bojjhaṅgaṭṭho veditabbo.</p>

<p rend="bodytext"><hi rend="bold">Ariyo aṭṭhaṅgiko maggo</hi>ti taṃtaṃmaggavajjhehi kilesehi ārakattā ariyabhāvakarattā ariyaphalapaṭilābhakarattā ca <hi rend="bold">ariyo</hi>. Sammādiṭṭhiādīni aṭṭhaṅgāni assa atthi, aṭṭhaṅgāniyeva vā <hi rend="bold">aṭṭhaṅgiko</hi>. Mārento kilese gacchati, nibbānatthikehi vā maggīyati, sayaṃ vā nibbānaṃ maggatīti <hi rend="bold">maggo</hi>ti evametesaṃ satipaṭṭhānādīnaṃ atthavibhāgo veditabbo.</p>

<p rend="bodytext"><hi rend="bold">Sotāpanno</hi>ti maggasaṅkhātaṃ sotaṃ āpajjitvā pāpuṇitvā ṭhito, sotāpattiphalaṭṭhoti attho. <hi rend="bold">Sotāpattiphalasacchikiriyāya paṭipanno</hi>ti sotāpattiphalassa attapaccakkhakaraṇatthāya paṭipajjamāno paṭhamamaggaṭṭho <pb ed="M" n="3.0433" />, yo aṭṭhamakotipi vuccati. <hi rend="bold">Sakadāgāmī</hi>ti sakideva imaṃ lokaṃ paṭisandhiggahaṇavasena āgamanasīlo dutiyaphalaṭṭho. <hi rend="bold">Anāgāmī</hi>ti paṭisandhiggahaṇavasena kāmalokaṃ anāgamanasīlo tatiyaphalaṭṭho. Yo pana saddhānusārī dhammānusārī ekabījīti evamādiko ariyapuggalavibhāgo, so tesaṃyeva bhedoti. Sesaṃ vuttanayameva.</p>

<p rend="bodytext"><hi rend="bold">Etamatthaṃ viditvā</hi>ti etaṃ attano dhammavinaye matakuṇapasadisena dussīlapuggalena saddhiṃ saṃvāsābhāvasaṅkhātaṃ atthaṃ viditvā. <hi rend="bold">Imaṃ udāna</hi>nti imaṃ asaṃvāsārahasaṃvāsārahabhāvānaṃ kāraṇaparidīpanaṃ udānaṃ udānesi.</p>

<p rend="centre">Tattha <hi rend="bold">channamativassatī</hi>ti āpattiṃ āpajjitvā paṭicchādento aññaṃ navaṃ āpattiṃ</p>

<p rend="bodytext">Āpajjati, tato aparanti evaṃ āpattivassaṃ kilesavassaṃ ativiya vassati. <hi rend="bold">Vivaṭaṃ nātivassatī</hi>ti āpattiṃ āpanno taṃ appaṭicchādetvā vivaranto sabrahmacārīnaṃ pakāsento yathādhammaṃ yathāvinayaṃ paṭikaronto desento vuṭṭhahanto aññaṃ navaṃ āpattiṃ nāpajjati, tenassa taṃ vivaṭaṃ puna āpattivassaṃ kilesavassaṃ na vassati. Yasmā ca etadeva, tasmā <hi rend="bold">channaṃ</hi> chāditaṃ āpattiṃ vivaretha. <hi rend="bold">Evaṃ taṃ nātivassatī</hi>ti evaṃ sante taṃ āpattiṃ āpajjanapuggalānaṃ attabhāvaṃ ativijjhitvā kilesavassanena na vassati na temeti, evaṃ so kilesehi anavassuto parisuddhasīlo samāhito hutvā vipassanaṃ paṭṭhapetvā sammasanto anukkamena nibbānaṃ pāpuṇātīti adhippāyo.</p>

<p rend="centre">Imasmiṃ dhammavinaye aṭṭhacchariyakathāvaṇṇanā niṭṭhitā.</p>

<p rend="title">Pātimokkhasavanārahakathāvaṇṇanā</p>

<p rend="bodytext" n="386"><hi rend="paranum">386</hi><hi rend="dot">.</hi> Atha <pb ed="V" n="3.0396" /> bhagavā cintesi ‘‘idāni bhikkhusaṅghe abbudo jāto, aparisuddhā puggalā uposathaṃ āgacchanti, na ca tathāgato aparisuddhāya parisāya uposathaṃ uddisati, anuddisante ca bhikkhusaṅghassa uposatho pacchijjati, yannūnāhaṃ ito paṭṭhāya bhikkhūnaññeva pātimokkhuddesaṃ anujāneyya’’nti, evaṃ pana cintetvā bhikkhūnaññeva pātimokkhuddesaṃ anujāni <pb ed="M" n="3.0434" />. Tena vuttaṃ <hi rend="bold">‘‘atha kho bhagavā…pe… pātimokkhaṃ uddiseyyāthā’’</hi>ti. Tattha <hi rend="bold">nadānāha</hi>nti na idāni ahaṃ. Uposathaṃ na karissāmi, pātimokkhaṃ na uddisissāmīti paccekaṃ <hi rend="bold">na</hi>-kārena sambandho. Duvidhaṃ pātimokkhaṃ āṇāpātimokkhaṃ ovādapātimokkhanti. Tesu ‘‘suṇātu me bhante’’tiādikaṃ <hi rend="bold">āṇāpātimokkhaṃ,</hi> taṃ sāvakāva uddisanti, na buddhā, yaṃ anvaddhamāsaṃ uddisīyati. ‘‘Khantī paramaṃ…pe… sabbapāpassa akaraṇaṃ…pe… anupavādo anupaghāto…pe… etaṃ buddhāna sāsana’’nti (dī. ni. 2.90; dha. pa. 183-185) imā pana tisso gāthā <hi rend="bold">ovādapātimokkhaṃ</hi> nāma, taṃ buddhāva uddisanti, na sāvakā. Channampi vassānaṃ accayena uddisanti. Dīghāyukabuddhānañhi dharamānakāle ayameva pātimokkhuddeso, appāyukabuddhānaṃ pana paṭhamabodhiyaṃyeva, tato paraṃ itaro, tañca kho bhikkhū eva uddisanti, na buddhā. Tasmā amhākampi bhagavā vīsativassamattaṃ imaṃ ovādapātimokkhaṃ uddisitvā imaṃ antarāyaṃ disvā tato paraṃ na uddisi.</p>

<p rend="bodytext"><hi rend="bold">Aṭṭhāna</hi>nti akāraṇaṃ. <hi rend="bold">Anavakāso</hi>ti tasseva vevacanaṃ. Kāraṇañhi tiṭṭhati ettha phalaṃ tadāyattavuttitāyāti ‘‘ṭhāna’’nti vuccati, evaṃ ‘‘avakāso’’tipi vuccati. <hi rend="bold">Ya</hi>nti kiriyāparāmasanaṃ. <hi rend="bold">Na ca, bhikkhave, sāpattikena pātimokkhaṃ sotabba</hi>ntiādi padatthato suviññeyyaṃ. Vinicchayato panettha yaṃ vattabbaṃ, taṃ aṭṭhakathāya vuttameva. Tattha <hi rend="bold">pure vā pacchā vā</hi>ti ñattito pubbe vā pacchā vā.</p>

<p rend="title">Dhammikādhammikapātimokkhaṭṭhapanakathāvaṇṇanā</p>

<p rend="bodytext" n="387"><hi rend="paranum">387</hi><hi rend="dot">.</hi><hi rend="bold">Katañca akatañca ubhayaṃ gahetvā</hi>ti yassa ekantena katāpi atthi, akatāpi atthi, tassa tadubhayaṃ gahetvā.</p>

<p rend="title">Dhammikapātimokkhaṭṭhapanakathāvaṇṇanā</p>

<p rend="bodytext" n="389"><hi rend="paranum">389</hi><hi rend="dot">.</hi><hi rend="bold">Parisā</hi><pb ed="V" n="3.0397" /><hi rend="bold">vuṭṭhātī</hi>ti yasmiṃ vatthusmiṃ pātimokkhaṃ ṭhapitaṃ, taṃ vatthuṃ avinicchinitvā kenaci antarāyena vuṭṭhāti.</p>

<p rend="bodytext" n="393"><hi rend="paranum">393</hi><hi rend="dot">.</hi><hi rend="bold">Paccādiyatī</hi>ti pati ādiyati, ‘‘akataṃ kamma’’ntiādinā puna ārabhatīti attho.</p>

<p rend="title">Attādānaaṅgakathāvaṇṇanā</p>

<p rend="bodytext" n="398"><hi rend="paranum">398</hi><hi rend="dot">.</hi> Paraṃ <pb ed="M" n="3.0435" /> codetuṃ attanā ādātabbaṃ gahetabbaṃ adhikaraṇaṃ <hi rend="bold">attādānaṃ</hi>. Tenāha <hi rend="bold">‘‘sāsanaṃ sodhetukāmo’’</hi>tiādi. <hi rend="bold">Vassāratto</hi>ti vassakālo.</p>

<p rend="title">Codakena paccavekkhitabbadhammakathāvaṇṇanā</p>

<p rend="bodytext" n="399"><hi rend="paranum">399</hi><hi rend="dot">.</hi><hi rend="bold">Paṭimāsitu</hi>nti parāmasituṃ. <hi rend="bold">Palibodhe chinditvā…pe… adhigataṃ mettacitta</hi>nti iminā appanāppattaṃ mettābhāvanaṃ dasseti. Tenevāha <hi rend="bold">‘‘vikkhambhanavasena vihatāghāta’’</hi>nti.</p>

<p rend="title">Codakena upaṭṭhāpetabbadhammakathāvaṇṇanā</p>

<p rend="bodytext" n="400"><hi rend="paranum">400</hi><hi rend="dot">.</hi><hi rend="bold">No dosantaro</hi>ti ettha cittapariyāyo <hi rend="bold">antara</hi>-saddoti āha <hi rend="bold">‘‘na duṭṭhacitto hutvā’’</hi>ti.</p>

<p rend="title">Codakacuditakapaṭisaṃyuttakathāvaṇṇanā</p>

<p rend="bodytext" n="401"><hi rend="paranum">401</hi><hi rend="dot">.</hi><hi rend="bold">Karuṇa</hi>nti appanāppattaṃ karuṇajjhānaṃ. <hi rend="bold">Karuṇāpubbabhāga</hi>nti parikammupacāravasappavattaṃ karuṇaṃ. <hi rend="bold">Mettañca mettāpubbabhāgañcā</hi>ti etthāpi eseva nayo. Sesamettha suviññeyyamevāti.</p>

<p rend="centre">Pātimokkhaṭṭhapanakkhandhakavaṇṇanā niṭṭhitā.</p>

<p rend="chapter">10. Bhikkhunikkhandhakaṃ</p>

<p rend="title">Mahāpajāpatigotamīvatthukathāvaṇṇanā</p>

<p rend="bodytext" n="402"><hi rend="paranum">402</hi><hi rend="dot">.</hi> Bhikkhunikkhandhake <pb ed="M" n="3.0436" /><pb ed="V" n="3.0398" /><hi rend="bold">sakkesu viharatī</hi>ti paṭhamagamanena gantvā viharati. <hi rend="bold">Mahāpajāpati gotamī</hi>ti ettha <hi rend="bold">gotamī</hi>ti gottaṃ. Nāmakaraṇadivase panassā laddhasakkārā brāhmaṇā lakkhaṇasampattiṃ disvā ‘‘sace ayaṃ dhītaraṃ labhissati, cakkavattirañño mahesī bhavissati. Sace puttaṃ labhissati, cakkavattirājā bhavissatīti ubhayathāpi mahatīyevassā pajā bhavissatī’’ti byākariṃsu, tasmā puttapajāya ceva dhītupajāya ca mahantatāya ‘‘mahāpajāpatī’’ti nāmaṃ akaṃsu, idha pana gottena saddhiṃ saṃsanditvā ‘‘mahāpajāpati gotamī’’ti vuttaṃ. <hi rend="bold">Yena bhagavā tenupasaṅkamī</hi>ti bhagavā kapilapuraṃ gantvā paṭhamameva nandaṃ pabbājesi, sattame divase rāhulakumāraṃ. <hi rend="bold">Cumbaṭakakalahe</hi> pana ubhayanagaravāsikesu yuddhatthāya nikkhantesu satthā gantvā te rājāno saññāpetvā <hi rend="bold">attadaṇḍasuttaṃ</hi> (su. ni. 941 ādayo) kathesi. Rājāno pasīditvā aḍḍhateyyasate aḍḍhateyyasate dārake adaṃsu. Tāni pañca kumārasatāni satthu santike pabbajiṃsu. Atha nesaṃ pajāpatiyo sāsanaṃ pesetvā anabhiratiṃ uppādayiṃsu. Satthā tesaṃ anabhiratiyā uppannabhāvaṃ ñatvā te pañcasate daharabhikkhū kuṇāladahaṃ netvā attano kuṇālakāle nisinnapubbe pāsāṇatale nisīditvā <hi rend="bold">kuṇālajātaka</hi>kathāya (jā. 2.21.kuṇālajātaka) tesaṃ anabhiratiṃ vinodetvā sabbepi te sotāpattiphale patiṭṭhāpesi, puna mahāvanaṃ ānetvā arahattaphale. Tesaṃ cittajānanatthaṃ punapi pajāpatiyo sāsanaṃ pahiṇiṃsu. Te ‘‘abhabbā mayaṃ gharāvāsassā’’ti paṭisāsanaṃ pahiṇiṃsu. Tā ‘‘na dāni amhākaṃ paragharaṃ gantuṃ yuttaṃ, mahāpajāpatiyā santikaṃ gantvā pabbajjaṃ anujānāpetvā pabbajissāmā’’ti pañcasatāpi mahāpajāpatiṃ upasaṅkamitvā ‘‘ayye, amhākaṃ pabbajjaṃ anujānāpethā’’ti āhaṃsu. Mahāpajāpati ca tā itthiyo gahetvā yena bhagavā tenupasaṅkami, setacchattassa heṭṭhā rañño parinibbutakāle upasaṅkamītipi vadantiyeva. <hi rend="bold">Pakkāmī</hi>ti puna kapilapurameva pāvisi.</p>

<p rend="bodytext"><hi rend="bold">Yathābhirantaṃ</hi><pb ed="M" n="3.0437" /><pb ed="V" n="3.0399" /><hi rend="bold">viharitvā</hi>ti bodhaneyyasattānaṃ upanissayaṃ olokento yathājjhāsayena viharitvā. <hi rend="bold">Cārikaṃ pakkāmī</hi>ti mahājanasaṅgahaṃ karonto uttamāya buddhasiriyā anopamena buddhavilāsena aturitacārikaṃ pakkāmi. <hi rend="bold">Sambahulāhi sākiyānīhi saddhi</hi>nti antonivesanasmiṃyeva dasabalaṃ uddissa pabbajjāvesaṃ gahetvā tāpi pañcasatā sākiyāniyo pabbajjāvesaṃyeva gāhāpetvā sabbāhipi tāhi sambahulāhi sākiyānīhi saddhiṃ. <hi rend="bold">Pakkāmī</hi>ti gamanaṃ abhinīhari. Gamanābhinīharaṇakāle panassā ‘‘sukumārā rājitthiyo padasā gantuṃ na sakkhissantī’’ti sākiyakoliyarājāno suvaṇṇasivikāyo upaṭṭhāpayiṃsu, tā pana ‘‘yāne āruyha gacchantīhi satthari agāravo kato hotī’’ti ekapaṇṇāsayojanikaṃ maggaṃ padasāva paṭipajjiṃsu. Rājānopi purato ca pacchato ca ārakkhaṃ saṃvidahāpetvā taṇḍulasappitelādīnaṃ sakaṭāni pūretvā ‘‘gatagataṭṭhāne āhāraṃ paṭiyādethā’’ti purise pesayiṃsu. <hi rend="bold">Sūnehi pādehī</hi>ti tāsañhi sukhumālattā pādesu eko phoṭo uṭṭheti, eko bhijjati, ubho pādā kaṭakaṭṭhisamparikiṇṇā viya hutvā uddhumātā. Tena vuttaṃ ‘‘sūnehi pādehī’’ti. <hi rend="bold">Bahidvārakoṭṭhake</hi>ti dvārakoṭṭhakassa bahi. Kasmā panevaṃ ṭhitāti? Evaṃ kirassā ahosi ‘‘ahaṃ tathāgatena anuññātā sayameva pabbajjāvesaṃ aggahesiṃ, evaṃ gahitabhāvo ca pana me sakalajambudīpe pākaṭo jāto, sace satthā pabbajjaṃ anujānissati, iccetaṃ kusalaṃ. Sace nānujānissati, mahatī garahā bhavissatī’’ti vihāraṃ pavisituṃ asakkontī rodamānā aṭṭhāsi. <hi rend="bold">Kiṃ nu tvaṃ gotamī</hi>ti kiṃ nu rājakulānaṃ vipatti uppannā, kena nu tvaṃ kāraṇena evaṃ vivaṇṇabhāvaṃ pattā sūnehi pādehi…pe… ṭhitāti.</p>

<p rend="bodytext"><hi rend="bold">Aññenapi pariyāyenā</hi>ti aññenapi kāraṇena. <hi rend="bold">Āpādikā</hi>ti saṃvaḍḍhikā, tumhākaṃ hatthapādesu hatthapādakiccaṃ asādhentesu hatthe ca pāde ca vaḍḍhetvā paṭijaggikāti attho. <hi rend="bold">Posikā</hi>ti divasassa dve tayo vāre nahāpetvā bhojetvā pāyetvā tumhe posesi. <hi rend="bold">Thaññaṃ pāyesī</hi>ti nandakumāro kira bodhisattato katipāheneva daharataro. Tasmiṃ jāte mahāpajāpati attano puttaṃ dhātīnaṃ datvā <pb ed="M" n="3.0438" /> sayaṃ bodhisattassa dhātikiccaṃ sādhayamānā attano thaññaṃ pāyesi. Taṃ sandhāya thero evamāha. <hi rend="bold">Sādhu bhante</hi>ti ‘‘bahukārā’’tiādīhi tassā guṇaṃ kathetvā puna pabbajjaṃ yācanto evamāha.</p>

<p rend="centre">Mahāpajāpatigotamīvatthukathāvaṇṇanā niṭṭhitā.</p>

<p rend="title">Aṭṭhagarudhammakathāvaṇṇanā</p>

<p rend="bodytext" n="403"><hi rend="paranum">403</hi><hi rend="dot">.</hi> Satthāpi <pb ed="V" n="3.0400" /> ‘‘itthiyo nāma parittasaddhā, ekāyācitamatteyeva pabbajjāya anuññātāya na mama sāsanaṃ garuṃ katvā gaṇhissantī’’ti tikkhattuṃ paṭikkhipitvā idāni garuṃ katvā gāhāpetukāmatāya <hi rend="bold">‘‘sace, ānanda, mahāpajāpati gotamī aṭṭha garudhamme paṭiggaṇhāti, sāvassā hotu upasampadā’’</hi>tiādimāha. Tattha <hi rend="bold">sāvassā</hi>ti sā eva assā pabbajjāpi upasampadāpi hotu.</p>

<p rend="bodytext"><hi rend="bold">Tadahupasampannassā</hi>ti taṃ divasampi upasampannassa. <hi rend="bold">Abhivādanaṃ paccuṭṭhānaṃ añjalikammaṃ sāmīcikammaṃ kātabba</hi>nti mānātimānaṃ akatvā pañcapatiṭṭhitena abhivādanaṃ, āsanā uṭṭhāya paccuggamanavasena paccuṭṭhānaṃ, dasanakhe samodhānetvā añjalikammaṃ, āsanapaññāpanabījanādikaṃ anucchavikakammasaṅkhātaṃ sāmīcikammañca kattabbaṃ. <hi rend="bold">Abhikkhuke āvāse</hi>ti yattha vasantiyā anantarāyena ovādatthāya upasaṅkamanārahe ṭhāne ovādadāyako ācariyo natthi, ayaṃ abhikkhuko āvāso nāma, evarūpe āvāse vassaṃ na upagantabbaṃ. <hi rend="bold">Anvaddhamāsa</hi>nti anuposathikaṃ. <hi rend="bold">Ovādūpasaṅkamana</hi>nti ovādatthāya upasaṅkamanaṃ. <hi rend="bold">Diṭṭhenā</hi>ti cakkhunā diṭṭhena. <hi rend="bold">Sutenā</hi>ti sotena sutena. <hi rend="bold">Parisaṅkāyā</hi>ti diṭṭhasutavasena parisaṅkitena. <hi rend="bold">Garudhamma</hi>nti garukaṃ saṅghādisesāpattiṃ. <hi rend="bold">Pakkhamānatta</hi>nti anūnāni pannarasa divasāni mānattaṃ. <hi rend="bold">Chasu dhammesū</hi>ti vikālabhojanacchaṭṭhesu sikkhāpadesu. <hi rend="bold">Sikkhitasikkhāyā</hi>ti ekasikkhampi akhaṇḍaṃ katvā pūritasikkhāya.</p>

<p rend="bodytext"><hi rend="bold">Na akkositabbo na paribhāsitabbo</hi>ti dasannaṃ akkosavatthūnaṃ aññatarena akkosavatthunā na akkositabbo, bhayupadaṃsanāya kāyaci <pb ed="M" n="3.0439" /> paribhāsāya na paribhāsitabbo. <hi rend="bold">Ovaṭo bhikkhunīnaṃ bhikkhūsu vacanapatho</hi>ti ovādānusāsanidhammakathāsaṅkhāto vacanapatho bhikkhunīnaṃ bhikkhūsu ovaṭo pihito, na bhikkhuniyā koci bhikkhu ovaditabbo vā anusāsitabbo vā, ‘‘bhante porāṇakattherā idañcidañca vattaṃ pūrayiṃsū’’ti evaṃ pana paveṇivasena kathetuṃ vaṭṭati. <hi rend="bold">Anovaṭo bhikkhūnaṃ bhikkhunīsū</hi>ti bhikkhūnaṃ pana bhikkhunīsu vacanapatho anivārito, yathāruciyā ovadantu anusāsantu dhammakathaṃ kathentūti ayamettha saṅkhepo, vitthārato panesā garudhammakathā mahāvibhaṅge vuttanayeneva veditabbā.</p>

<p rend="bodytext">Ime pana aṭṭha garudhamme satthu santike uggahetvā therena attano ārociyamāne sutvā mahāpajāpatiyā <pb ed="V" n="3.0401" /> tāvamahantaṃ domanassaṃ khaṇena paṭippassambhi. Anotattadahato āhaṭena sītudakassa ghaṭasatena matthake parisittā viya vigatapariḷāhā attamanā hutvā garudhammapaṭiggahaṇena uppannapītipāmojjaṃ āvi karontī <hi rend="bold">‘‘seyyathāpi, bhante’’</hi>tiādikaṃ udānaṃ udānesi. Tattha <hi rend="bold">daharo</hi>ti taruṇo. <hi rend="bold">Yuvā</hi>ti yobbaññabhāve ṭhito. <hi rend="bold">Maṇḍanakajātiko</hi>ti alaṅkārasabhāvo. Tattha koci taruṇopi yuvā na hoti yathā atitaruṇo. Koci yuvāpi maṇḍanakajātiko na hoti yathā upasantasabhāvo ālasiyabyasanādīhi vā abhibhūto, idha pana daharo ceva yuvā ca maṇḍanakajātiko ca adhippeto, tasmā evamāha. Uppalādīni lokasammatattā vuttāni. Ito paraṃ yaṃ yaṃ vattabbaṃ, taṃ taṃ aṭṭhakathāyaṃ dassitameva.</p>

<p rend="bodytext">Tattha <hi rend="bold">mātugāmassa pabbajitattā</hi>ti idaṃ pañcavassasatato uddhaṃ aṭṭhatvā pañcasuyeva vassasatesu saddhammaṭṭhitiyā kāraṇanidassanaṃ. <hi rend="bold">Paṭisambhidāpabhedappattakhīṇāsavavaseneva vutta</hi>nti ettha ‘‘paṭisambhidāpattakhīṇāsavaggahaṇena jhānānipi gahitāneva honti. Na hi nijjhānakānaṃ sabbappakārasampatti ijjhatī’’ti <hi rend="bold">gaṇṭhipadesu</hi> vuttaṃ. <hi rend="bold">Sukkhavipassakakhīṇāsavavasena vassasahassa</hi>ntiādinā ca yaṃ vuttaṃ. Taṃ khandhakabhāṇakānaṃ matena vuttanti veditabbaṃ. <hi rend="bold">Dīghanikāyaṭṭhakathāyaṃ</hi> (dī. ni. aṭṭha. 3.161) pana evaṃ vuttaṃ –</p>

<p rend="indent">‘‘Paṭisambhidāpattehi <pb ed="M" n="3.0440" /> vassasahassaṃ aṭṭhāsi, chaḷabhiññehi vassasahassaṃ, tevijjehi vassasahassaṃ, sukkhavipassakehi vassasahassaṃ, pātimokkhena vassasahassaṃ aṭṭhāsī’’ti.</p>

<p rend="unindented"><hi rend="bold">Aṅguttaranikāyaṭṭhakathāyampi</hi> (a. ni. aṭṭha. 1.1.130) –</p>

<p rend="indent">‘‘Buddhānañhi parinibbānato vassasahassameva paṭisambhidā nibbattetuṃ sakkonti, tato paraṃ cha abhiññā, tato tāpi nibbattetuṃ asakkontā tisso vijjā nibbattenti, gacchante gacchante kāle tāpi nibbattetuṃ asakkontā sukkhavipassakā honti. Eteneva upāyena anāgāmino sakadāgāmino sotāpannā’’ti –</p>

<p rend="unindented">Vuttaṃ.</p>

<p rend="unindented"><hi rend="bold">Saṃyuttanikāyaṭṭhakathāyaṃ</hi> pana (saṃ. ni. aṭṭha. 2.3.156) –</p>

<p rend="indent">‘‘Paṭhamabodhiyañhi <pb ed="V" n="3.0402" /> bhikkhū paṭisambhidāpattā ahesuṃ. Atha kāle gacchante paṭisambhidā pāpuṇituṃ na sakkhiṃsu, chaḷabhiññā ahesuṃ, tato cha abhiññā pattuṃ asakkontā tisso vijjā pāpuṇiṃsu. Idāni kāle gacchante tisso vijjā pāpuṇituṃ asakkontā āsavakkhayamattaṃ pāpuṇissanti, tampi asakkontā anāgāmiphalaṃ, tampi asakkontā sakadāgāmiphalaṃ, tampi asakkontā sotāpattiphalaṃ, gacchante kāle sotāpattiphalampi pattuṃ na sakkhissantī’’ti –</p>

<p rend="unindented">Vuttaṃ.</p>

<p rend="bodytext">Yasmā cetaṃ sabbaṃ aññamaññapaṭiviruddhaṃ, tasmā tesaṃ tesaṃ bhāṇakānaṃ matameva ācariyena tattha tattha dassitanti gahetabbaṃ. Aññathā hi ācariyasseva pubbāparavirodhappasaṅgo siyāti.</p>

<p rend="bodytext"><hi rend="bold">Tāniyevā</hi>ti tāniyeva pañca vassasahassāni. Pariyattimūlakaṃ sāsananti āha <hi rend="bold">‘‘na hi pariyattiyā asati paṭivedho atthī’’</hi>tiādi. Pariyattiyā hi antarahitāya paṭipatti antaradhāyati, paṭipattiyā antarahitāya adhigamo antaradhāyati. Kiṃkāraṇā? Ayañhi pariyatti <pb ed="M" n="3.0441" /> paṭipattiyā paccayo hoti, paṭipatti adhigamassa, iti paṭipattitopi pariyattiyeva pamāṇaṃ. Tattha paṭivedho ca paṭipatti ca hotipi na hotipi. Ekasmiñhi kāle paṭivedhakarā bhikkhū bahū honti, ‘‘esa bhikkhu puthujjano’’ti aṅguliṃ pasāretvā dassetabbo hoti, imasmiṃyeva dīpe ekavāraṃ puthujjanabhikkhu nāma nāhosi. Paṭipattipūrakāpi kadāci bahū honti, kadāci appā, iti paṭivedho ca paṭipatti ca hotipi na hotipi. Sāsanaṭṭhitiyā pana pariyattiyeva pamāṇaṃ. Paṇḍito hi tepiṭakaṃ sutvā dvepi pūreti. Yathā amhākaṃ bodhisatto āḷārassa santike pañcābhiññā satta ca samāpattiyo nibbattetvā nevasaññānāsaññāyatanasamāpattiyā parikammaṃ pucchi, so ‘‘na jānāmī’’ti āha, tato udakassa santikaṃ gantvā adhigatavisesaṃ saṃsanditvā nevasaññānāsaññāyatanassa parikammaṃ pucchi, so ācikkhi, tassa vacanasamanantarameva mahāsatto taṃ sampādesi, evameva paññavā bhikkhu pariyattiṃ sutvā dvepi pūreti, tasmā pariyattiyā ṭhitāya sāsanaṃ ṭhitaṃ hoti. Yathāpi mahato taḷākassa pāḷiyā thirāya udakaṃ na ṭhassatīti na vattabbaṃ, udake sati padumādīni pupphāni na pupphissantīti na vattabbaṃ, evameva mahātaḷākassa thirapāḷisadise tepiṭake buddhavacane sati mahātaḷāke udakasadisā paṭipattipūrakā kulaputtā natthīti na vattabbaṃ, tesu sati <pb ed="V" n="3.0403" /> mahātaḷāke padumādīni pupphāni viya sotāpannādayo ariyapuggalā natthīti na vattabbaṃ. Evaṃ ekantato pariyattiyeva pamāṇaṃ.</p>

<p rend="bodytext"><hi rend="bold">Pariyattiyā antarahitāyā</hi>ti ettha <hi rend="bold">pariyattī</hi>ti (a. ni. aṭṭha. 1.1.130) tepiṭakaṃ buddhavacanaṃ sāṭṭhakathā pāḷi. Yāva sā tiṭṭhati, tāva pariyatti paripuṇṇā nāma hoti. Gacchante gacchante kāle kaliyugarājāno adhammikā honti, tesu adhammikesu tesampi amaccādayo adhammikā honti, tato raṭṭhajanapadavāsinoti tesaṃ adhammikatāya na devo sammā vassati, tato sassāni na sampajjanti, tesu asampajjantesu paccayadāyakā bhikkhusaṅghassa paccaye dātuṃ na sakkonti, bhikkhū paccayehi kilamantā antevāsike saṅgahetuṃ na sakkonti. Gacchante gacchante kāle pariyatti parihāyati, atthavasena dhāretuṃ na sakkonti, pāḷivaseneva <pb ed="M" n="3.0442" /> dhārenti. Tato kāle gacchante pāḷimpi sakalaṃ dhāretuṃ na sakkonti, paṭhamaṃ abhidhammapiṭakaṃ parihāyati, parihāyamānaṃ matthakato paṭṭhāya parihāyati. Paṭhamameva hi mahāpakaraṇaṃ parihāyati, tasmiṃ parihīne yamakaṃ, kathāvatthu, puggalapaññatti, dhātukathā, vibhaṅgo, dhammasaṅgahoti.</p>

<p rend="bodytext">Evaṃ abhidhammapiṭake parihīne matthakato paṭṭhāya suttantapiṭakaṃ parihāyati. Paṭhamañhi aṅguttaranikāyo parihāyati, tasmimpi paṭhamaṃ ekādasakanipāto…pe… tato ekakanipātoti. Evaṃ aṅguttaranikāye parihīne matthakato paṭṭhāya saṃyuttanikāyo parihāyati. Paṭhamañhi mahāvaggo parihāyati, tato saḷāyatanavaggo, khandhakavaggo, nidānavaggo, sagāthāvaggoti. Evaṃ saṃyuttanikāye parihīne matthakato paṭṭhāya majjhimanikāyo parihāyati. Paṭhamañhi uparipaṇṇāsako parihāyati, tato majjhimapaṇṇāsako, tato mūlapaṇṇāsakoti. Evaṃ majjhimanikāye parihīne matthakato paṭṭhāya dīghanikāyo parihāyati. Paṭhamañhi pāthikavaggo parihāyati, tato mahāvaggo, tato sīlakkhandhavaggoti. Evaṃ dīghanikāye parihīne suttantapiṭakaṃ parihīnaṃ nāma hoti. Vinayapiṭakena saddhiṃ jātakameva dhārenti. Vinayapiṭakañhi lajjino dhārenti, lābhakāmā pana ‘‘suttante kathitepi sallakkhentā natthī’’ti jātakameva dhārenti. Gacchante kāle jātakampi dhāretuṃ na sakkonti. Atha nesaṃ paṭhamaṃ vessantarajātakaṃ parihāyati, tato paṭilomakkamena puṇṇakajātakaṃ, mahānāradajātakanti pariyosāne apaṇṇakajātakaṃ parihāyati, vinayapiṭakameva dhārenti.</p>

<p rend="bodytext">Gacchante kāle tampi matthakato paṭṭhāya parihāyati. Paṭhamañhi parivāro parihāyati, tato <pb ed="V" n="3.0404" /> khandhako, bhikkhunīvibhaṅgo, mahāvibhaṅgoti anukkamena uposathakkhandhakamattameva dhārenti. Tadāpi pariyatti anantarahitāva hoti. Yāva pana manussesu catuppadikagāthāpi pavattati, tāva pariyatti anantarahitāva hoti. Yadā saddho pasanno rājā hatthikkhandhe suvaṇṇacaṅkoṭakamhi sahassatthavikaṃ ṭhapāpetvā ‘‘buddhehi kathitaṃ catuppadikaṃ gāthaṃ jānanto imaṃ sahassaṃ gaṇhatū’’ti nagare bheriṃ carāpetvā gaṇhanakaṃ alabhitvā ‘‘ekavāraṃ carāpite nāmaṃ suṇantāpi honti asuṇantāpī’’ti yāvatatiyaṃ carāpetvā gaṇhanakaṃ alabhitvā rājapurisā <pb ed="M" n="3.0443" /> sahassatthavikaṃ puna rājakulaṃ pavesenti, tadā pariyatti antarahitā nāma hoti.</p>

<p rend="bodytext"><hi rend="bold">Ciraṃ pavattissatī</hi>ti pariyattiyā antarahitāyapi liṅgamattaṃ addhānaṃ pavattissati. Kathaṃ? Gacchante gacchante hi kāle cīvaraggahaṇaṃ pattaggahaṇaṃ samiñjanapasāraṇaṃ ālokitavilokitaṃ na pāsādikaṃ hoti, nigaṇṭhasamaṇā viya alābupattaṃ bhikkhū pattaṃ aggabāhāya parikkhipitvā ādāya vicaranti, ettāvatāpi liṅgaṃ anantarahitameva hoti. Gacchante pana kāle aggabāhato otāretvā hatthena vā sikkāya vā olambetvā vicaranti, cīvarampi rajanasāruppaṃ akatvā oṭṭhaṭṭhivaṇṇaṃ katvā rajanti. Gacchante kāle rajanampi na hoti, dasacchindanaṃ ovaṭṭikāvijjhanaṃ kappamattañca katvā vaḷañjanti, puna ovaṭṭikaṃ vijjhitvā kappaṃ na karonti. Tato ubhayampi akatvā dasā chetvā paribbājakā viya caranti. Gacchante kāle ‘‘ko iminā amhākaṃ attho’’ti khuddakaṃ kāsāvakhaṇḍaṃ hatthe vā gīvāyaṃ vā bandhanti, kesesu vā allīyāpenti, dārabharaṇaṃ karontā kasitvā vapitvā jīvikaṃ kappetvā vicaranti, tadā dakkhiṇaṃ dento jano saṅghaṃ uddissa etesampi deti. Idaṃ sandhāya bhagavatā vuttaṃ ‘‘bhavissanti kho panānanda, anāgatamaddhānaṃ gotrabhuno kāsāvakaṇṭhā dussīlā pāpadhammā, tesu dussīlesu saṅghaṃ uddissa dānaṃ dassanti, tadāpāhaṃ, ānanda, saṅghagataṃ dakkhiṇaṃ asaṅkhyeyyaṃ appameyyaṃ vadāmī’’ti (ma. ni. 3.380). Tato gacchante kāle nānāvidhāni kammāni karontā ‘‘papañco esa, kiṃ iminā amhāka’’nti kāsāvakhaṇḍaṃ chinditvā araññe khipanti, tasmiṃ kāle liṅgaṃ antarahitaṃ nāma hoti. Kassapadasabalassa kira kālato paṭṭhāya yonakānaṃ setavatthāni pārupitvā caraṇacārittaṃ jātaṃ. Evaṃ pariyattiyā antarahitāyapi liṅgamattaṃ ciraṃ pavattissatīti veditabbaṃ.</p>

<p rend="centre">Aṭṭhagarudhammakathāvaṇṇanā niṭṭhitā.</p>

<p rend="title">Bhikkhunīupasampannānujānanakathāvaṇṇanā</p>

<p rend="bodytext" n="404-405"><hi rend="paranum">404-405</hi><hi rend="dot">.</hi><hi rend="bold">Yadaggenā</hi>ti <pb ed="M" n="3.0444" /><pb ed="V" n="3.0405" /> yaṃ divasaṃ ādiṃ katvā. <hi rend="bold">Tadevā</hi>ti tasmiññeva divase. <hi rend="bold">Anuññattiyā</hi>ti anuññāya. <hi rend="bold">Ekāhaṃ, bhante ānanda, bhagavantaṃ varaṃ yācāmī</hi>ti ‘‘evameva kho ahaṃ, bhante ānanda, ime aṭṭha garudhamme paṭiggaṇhāmi yāvajīvaṃ anatikkamanīye’’ti paṭijānitvā idāni kasmā varaṃ yācatīti ce? Parūpavādavivajjanatthaṃ. Evañhi keci vadeyyuṃ ‘‘mahāpajāpatiyā paṭhamaṃ sampaṭicchitattā bhikkhūnaṃ bhikkhunīnañca yathāvuḍḍhaṃ abhivādanaṃ nāhosi, sā ce varaṃ yāceyya, bhagavā anujāneyyā’’ti.</p>

<p rend="bodytext" n="406"><hi rend="paranum">406</hi><hi rend="dot">.</hi><hi rend="bold">Sarāgāyā</hi>ti sarāgabhāvāya kāmarāgabhavarāgaparibrūhanāya. <hi rend="bold">Saññogāyā</hi>ti vaṭṭe saṃyojanatthāya. <hi rend="bold">Ācayāyā</hi>ti vaṭṭassa vaḍḍhanatthāya. <hi rend="bold">Mahicchatāyā</hi>ti mahicchabhāvāya. <hi rend="bold">Asantuṭṭhiyā</hi>ti asantuṭṭhibhāvāya. <hi rend="bold">Saṅgaṇikāyā</hi>ti kilesasaṅgaṇagaṇasaṅgaṇavihārāya. <hi rend="bold">Kosajjāyā</hi>ti kusītabhāvāya. <hi rend="bold">Dubbharatāyā</hi>ti dupposatāya. <hi rend="bold">Virāgāyā</hi>ti sakalavaṭṭato virajjanatthāya. <hi rend="bold">Visaññogāyā</hi>ti kāmarāgādīhi visaṃyujjanatthāya. <hi rend="bold">Apacayāyā</hi>ti sabbassapi vaṭṭassa apacayatthāya, nibbānāyāti attho. <hi rend="bold">Appicchatāyā</hi>ti paccayappicchatādivasena sabbaso icchāpagamāya. <hi rend="bold">Santuṭṭhiyā</hi>ti dvādasavidhasantuṭṭhibhāvāya. <hi rend="bold">Pavivekāyā</hi>ti pavivittabhāvāya kāyavivekāditadaṅgavivekādivivekasiddhiyā. <hi rend="bold">Vīriyārambhāyā</hi>ti kāyikassa ceva cetasikassa ca vīriyassa paggaṇhanatthāya. <hi rend="bold">Subharatāyā</hi>ti sukhaposanatthāya. Evaṃ yo pariyattidhammo uggahaṇadhāraṇaparipucchāmanasikāravasena yoniso paṭipajjantassa sarāgādibhāvaparivajjanassa kāraṇaṃ hutvā virāgādibhāvāya saṃvattati, ekaṃsato <hi rend="bold">eso dhammo, eso vinayo</hi> sammadeva apāyādīsu apatanavasena dhāraṇato kilesānaṃ vinayanato, satthu sammāsambuddhassa ovādānusiṭṭhibhāvato <hi rend="bold">etaṃ satthusāsana</hi>nti <hi rend="bold">dhāreyyāsi</hi> jāneyyāsi, avabujjheyyāsīti attho. Imasmiṃ sutte paṭhamavārena vaṭṭaṃ, dutiyavārena vivaṭṭaṃ kathitaṃ.</p>

<p rend="bodytext" n="409-410"><hi rend="paranum">409-410</hi><hi rend="dot">.</hi><hi rend="bold">Vimānetvā</hi>ti <pb ed="M" n="3.0445" /> aparajjhitvā. <hi rend="bold">Kammappattāyopī</hi>ti kammārahāpi. <hi rend="bold">Āpattigāminiyopī</hi>ti āpattiāpannāyopi. <hi rend="bold">Vuttanayeneva kāretabbataṃ āpajjantī</hi>ti tathākaraṇassa paṭikkhittattā dukkaṭena kāretabbataṃ āpajjanti.</p>

<p rend="bodytext" n="413-415"><hi rend="paranum">413-415</hi><hi rend="dot">.</hi><hi rend="bold">Dve tisso bhikkhuniyo</hi>ti dvīhi tīhi bhikkhunīhi. <hi rend="bold">Na ārocentī</hi>ti pātimokkhuddesakassa <pb ed="V" n="3.0406" /> na ārocenti. <hi rend="bold">Na paccāharantī</hi>ti bhikkhunīnaṃ na paccāharanti. <hi rend="bold">Visesaka</hi>nti vattabhaṅgaṃ.</p>

<p rend="bodytext" n="420"><hi rend="paranum">420</hi><hi rend="dot">.</hi><hi rend="bold">Tena ca bhikkhu nimantetabbo</hi>ti sāmīcidassanametaṃ, na pana animantiyā āpatti.</p>

<p rend="bodytext" n="425"><hi rend="paranum">425</hi><hi rend="dot">.</hi><hi rend="bold">Tayo nissaye</hi>ti senāsananissayaṃ apanetvā apare tayo nissaye. Rukkhamūlasenāsanañhi sā na labhati.</p>

<p rend="bodytext" n="428"><hi rend="paranum">428</hi><hi rend="dot">.</hi><hi rend="bold">Anuvādaṃ paṭṭhapentī</hi>ti issariyaṃ pavattenti.</p>

<p rend="bodytext" n="430"><hi rend="paranum">430</hi><hi rend="dot">.</hi><hi rend="bold">Bhikkhudūtena upasampādentī</hi>ti bhikkhuyeva dūto bhikkhudūto, tena bhikkhudūtena, bhikkhudūtaṃ katvā upasampādentīti attho.</p>

<p rend="bodytext" n="431"><hi rend="paranum">431</hi><hi rend="dot">.</hi><hi rend="bold">Na sammatī</hi>ti nappahoti. <hi rend="bold">Navakamma</hi>nti navakammaṃ katvā ‘‘ettakāni vassāni vasatū’’ti apaloketvā saṅghikabhūmidānaṃ.</p>

<p rend="bodytext" n="432"><hi rend="paranum">432</hi><hi rend="dot">.</hi><hi rend="bold">Sannisinnagabbhā</hi>ti patiṭṭhitagabbhā.</p>

<p rend="bodytext" n="434"><hi rend="paranum">434</hi><hi rend="dot">.</hi><hi rend="bold">Pabbajjampi na labhatī</hi>ti titthāyatanasaṅkantāya abhabbabhāvūpagamanato na labhati. <hi rend="bold">Idaṃ odissa anuññātaṃ vaṭṭatī</hi>ti ekato vā ubhato vā avassave satipi odissa anuññātattā vaṭṭati. Sesamettha pāḷito aṭṭhakathāto ca suviññeyyamevāti.</p>

<p rend="centre">Bhikkhunīupasampannānujānanakathāvaṇṇanā niṭṭhitā.</p>

<p rend="centre">Bhikkhunikkhandhakavaṇṇanā niṭṭhitā.</p>

<p rend="chapter">11. Pañcasatikakkhandhakaṃ</p>

<p rend="title">Saṅgītinidānakathāvaṇṇanā</p>

<p rend="bodytext" n="437"><hi rend="paranum">437</hi><hi rend="dot">.</hi> Pañcasatikakkhandhake <pb ed="M" n="3.0446" /><pb ed="V" n="3.0407" /><hi rend="bold">pāvāya kusināra</hi>nti (dī. ni. aṭṭha. 2.231) pāvānagare piṇḍāya caritvā kusināraṃ gamissāmīti addhānamaggappaṭipanno. <hi rend="bold">Mandāravapupphaṃ gahetvā</hi>ti mahācāṭippamāṇaṃ pupphaṃ āgantukadaṇḍake ṭhapetvā chattaṃ viya gahetvā. <hi rend="bold">Addasaṃ kho</hi>ti āgacchantaṃ dūratova addasaṃ. Disvā ca pana ‘‘pucchissāmi naṃ bhagavato pavatti’’nti cittaṃ uppādetvā ‘‘sace kho pana nisinnakova pucchissāmi, satthari agāravo kato bhavissatī’’ti uṭṭhahitvā ṭhitaṭṭhānato apakkamma chaddanto nāgarājā maṇicammaṃ viya dasabaladattiyaṃ meghavaṇṇapaṃsukūlacīvaraṃ pārupitvā dasanakhasamodhānasamujjalaṃ añjaliṃ sirasmiṃ patiṭṭhāpetvā satthari katena gāravena ājīvakassa abhimukho hutvā ‘‘apāvuso amhākaṃ satthāraṃ jānāsī’’ti āha. Kiṃ pana satthu parinibbānaṃ jānanto pucchi ajānantoti? Āvajjanappaṭibaddhaṃ khīṇāsavānaṃ jānanaṃ. Anāvajjitattā panesa ajānanto pucchīti eke. Thero samāpattibahulo rattiṭṭhānadivāṭṭhānaleṇamaṇḍapādīsu niccaṃ samāpattiphaleneva yāpeti. Kulasantakampi gāmaṃ pavisitvā dvāre samāpajjitvā samāpattito vuṭṭhitova bhikkhaṃ gaṇhāti. Thero kira ‘‘iminā me pacchimena attabhāvena mahājanānuggahaṃ karissāmi, ye mayhaṃ bhikkhaṃ vā denti, gandhamālādīhi vā sakkāraṃ karonti, tesaṃ taṃ mahapphalaṃ hotū’’ti evaṃ karoti. Tasmā samāpattibahulatāya na jāni. Iti ajānantova pucchīti vadanti, taṃ na gahetabbaṃ. Na hettha ajānanakāraṇaṃ atthi. Abhilakkhitaṃ satthu parinibbānaṃ ahosi dasasahassilokadhātukampanādīhi nimittehi. Therassa pana parisāya kehici bhikkhūhi bhagavā diṭṭhapubbo, kehici na diṭṭhapubbo. Tattha yehi diṭṭhapubbo, tepi passitukāmāva. Yehipi adiṭṭhapubbo, tepi passitukāmāva. Tattha yehi na diṭṭhapubbo, te abhidassanakāmatāya gantvā ‘‘kuhiṃ bhagavā’’ti pucchantā ‘‘parinibbuto’’ti sutvā sandhāretuṃ na sakkhissanti. Cīvaraṃ chaḍḍetvā ekavatthā vā dunnivatthā vā urāni paṭipisantā parodissanti. Tattha manussā ‘‘mahākassapena saddhiṃ <pb ed="V" n="3.0408" /> āgatapaṃsukūlikā sayampi itthiyo viya parodanti, te <pb ed="M" n="3.0447" /> kiṃ amhe samassāsentī’’ti mayhaṃ dosaṃ dassanti. Idaṃ pana suññaṃ mahāraññaṃ, idha yathā tathā rodantesu doso natthi. Purimataraṃ sutvā nāma sokopi tanuko hotīti bhikkhūnaṃ satuppādalābhatthaṃ jānantova pucchi.</p>

<p rend="bodytext"><hi rend="bold">Ajja sattāhaparinibbuto</hi>ti ajja divasato paṭilomato sattame ahani parinibbuto. <hi rend="bold">Tato me ida</hi>nti tato samaṇassa gotamassa parinibbutaṭṭhānato. <hi rend="bold">Avītarāgā</hi>ti puthujjanā ceva sotāpannasakadāgāmino ca. Tesañhi domanassaṃ appahīnaṃ, tasmā tepi bāhā paggayha kandanti, ubho hatthe sīse ṭhapetvā rodanti. <hi rend="bold">Chinnapātaṃ papatantī</hi>ti chinnānaṃ pāto viya chinnapāto, taṃ chinnapātaṃ, bhāvanapuṃsakaniddesoyaṃ, majjhe chinnā viya hutvā yato vā tato vā patantīti attho. <hi rend="bold">Āvaṭṭantī</hi>ti abhimukhabhāvena vaṭṭanti. Yattha patitā, tato katipayaratanaṭṭhānaṃ vaṭṭanavaseneva gantvā puna yathāpatitameva ṭhānaṃ vaṭṭanavasena āgacchanti. <hi rend="bold">Vivaṭṭantī</hi>ti yattha patitā, tato nivaṭṭanti, patitaṭṭhānato parabhāgaṃ vaṭṭamānā gacchantīti attho. Apica purato vaṭṭanaṃ <hi rend="bold">āvaṭṭanaṃ,</hi> passato pacchato ca vaṭṭanaṃ <hi rend="bold">vivaṭṭanaṃ</hi>. Tasmā dve pāde pasāretvā sakiṃ purato sakiṃ pacchato sakiṃ vāmato sakiṃ dakkhiṇato samparivaṭṭamānāpi āvaṭṭanti vivaṭṭantīti vuccanti. <hi rend="bold">Vītarāgā</hi>ti pahīnadomanassā iṭṭhāniṭṭhesu nibbikāratāya silāthambhasadisā anāgāmikhīṇāsavā. Kāmañhi domanasse asatipi ekacco rāgo hotiyeva, rāge pana asati domanassassa asambhavoyeva. Tadekaṭṭhabhāvato hi rāgappahānena pahīnadomanassā vuttā, na khīṇāsavā eva.</p>

<p rend="bodytext"><hi rend="bold">Sabbeheva piyehī</hi>tiādīsu piyāyitabbato <hi rend="bold">piyehi</hi> manavaḍḍhanato <hi rend="bold">manāpehi</hi> mātāpitābhātābhaginīādikehi. <hi rend="bold">Nānābhāvo</hi>ti jātiyā nānābhāvo, jātianurūpagamanena visuṃ bhāvo, asambaddhabhāvoti attho. <hi rend="bold">Vinābhāvo</hi>ti maraṇena vinābhāvo, cutiyā tenattabhāvena apunapavattanato vippayogoti attho. <hi rend="bold">Aññathābhāvo</hi>ti bhavena aññathābhāvo, bhavantaraggahaṇena ‘‘kāmāvacarasatto <pb ed="M" n="3.0448" /> rūpāvacaro hotī’’tiādinā tatthāpi ‘‘manusso devo hotī’’tiādinā ca purimākārato aññākāratāti attho. <hi rend="bold">Ta</hi>nti tasmā. <hi rend="bold">Kutettha labbhā</hi>ti kuto kuhiṃ kasmiṃ nāma ṭhāne ettha etasmiṃ khandhappavatte yaṃ taṃ jātaṃ…pe… mā palujjīti laddhuṃ sakkā, na sakkā eva tādisassa kāraṇassa abhāvato. Idaṃ vuttaṃ hoti – yasmā sabbeheva piyehi manāpehi nānābhāvo, tasmā dasa pāramiyo pūretvāpi sambodhiṃ patvāpi dhammacakkaṃ pavattetvāpi yamakapāṭihāriyaṃ dassetvāpi devorohaṇaṃ katvāpi yaṃ taṃ jātaṃ bhūtaṃ saṅkhataṃ <pb ed="V" n="3.0409" /> palokadhammaṃ, tañca tathāgatassapi sarīraṃ mā palujjīti netaṃ ṭhānaṃ vijjati, rodantenapi kandantenapi na sakkā taṃ kāraṇaṃ laddhunti.</p>

<p rend="bodytext"><hi rend="bold">Tena kho panāvuso, samayena subhaddo nāma vuḍḍhapabbajito</hi>tiādīsu yaṃ vattabbaṃ, taṃ <hi rend="bold">nidānavaṇṇanāyaṃ</hi> (sārattha. ṭī. 1.paṭhamamahāsaṅgītikathā) vuttanayameva.</p>

<p rend="centre">Saṅgītinidānakathāvaṇṇanā niṭṭhitā.</p>

<p rend="title">Khuddānukhuddakasikkhāpadakathāvaṇṇanā</p>

<p rend="bodytext" n="441"><hi rend="paranum">441</hi><hi rend="dot">.</hi><hi rend="bold">Samūhaneyyā</hi>ti ākaṅkhamāno samūhanatu, yadi icchati, samūhaneyyāti attho. Kasmā pana ‘‘samūhanathā’’ti ekaṃseneva avatvā ‘‘ākaṅkhamāno samūhaneyyā’’ti vikappavacaneneva bhagavā ṭhapesīti? Mahākassapassa ñāṇabalassa diṭṭhattā. Passati hi bhagavā ‘‘samūhanathāti vuttepi saṅgītikāle kassapo na samūhanissatī’’ti, tasmā vikappeneva ṭhapesi. Yadi asamūhananaṃ diṭṭhaṃ, tadeva ca icchitaṃ, atha kasmā bhagavā ‘‘ākaṅkhamāno samūhanatū’’ti avocāti? Tathārūpapuggalajjhāsayavasena. Santi hi keci khuddānukhuddakāni sikkhāpadāni samādāya vattituṃ anicchantā, tesaṃ tathā avuccamāne bhagavati vighāto uppajjeyya, taṃ tesaṃ bhavissati dīgharattaṃ ahitāya dukkhāya. Tathā pana vutte tesaṃ vighāto na uppajjeyya, amhākamevāyaṃ doso, yato amhesuyeva keci samūhananaṃ na icchantīti <pb ed="M" n="3.0449" />. Keci ‘‘sakalassa pana sāsanassa saṅghāyattabhāvakaraṇatthaṃ tathā vutta’’nti vadanti. Yaṃ kiñci satthārā sikkhāpadaṃ paññattaṃ, taṃ samaṇā sakyaputtiyā sirasā sampaṭicchitvā jīvitaṃ viya rakkhanti. Tathā hi te ‘‘khuddānukhuddakāni sikkhāpadāni ākaṅkhamāno saṅgho samūhanatū’’ti vuttepi na samūhaniṃsu. Aññadatthu purato viya tassa accayepi rakkhiṃsuyevāti satthu sāsanassa saṅghassa ca mahantabhāvadassanatthampi tathā vuttanti daṭṭhabbaṃ. Tathā hi āyasmā ānando aññepi vā bhikkhū ‘‘katamaṃ pana, bhante, khuddakaṃ, katamaṃ anukhuddaka’’nti na pucchiṃsu samūhanajjhāsayasseva abhāvato, teneva ekasikkhāpadampi apariccajitvā sabbesaṃ anuggahetabbabhāvadassanatthaṃ ‘‘cattāri pārājikāni ṭhapetvā avasesāni khuddānukhuddakānī’’tiādimāhaṃsu. Evañhi vadantehi ‘‘khuddānukhuddakā ime nāmā’’ti avinicchitattā sabbesaṃ anuggahetabbabhāvo dassito hoti.</p>

<p rend="bodytext" n="442"><hi rend="paranum">442</hi><hi rend="dot">.</hi><hi rend="bold">Atha</hi><pb ed="V" n="3.0410" /><hi rend="bold">kho āyasmā mahākassapo saṅghaṃ ñāpesī</hi>ti ettha pana keci vadanti ‘‘bhante nāgasena, katamaṃ khuddakaṃ, katamaṃ anukhuddakanti milindaraññā pucchite ‘dukkaṭaṃ mahārāja, khuddakaṃ, dubbhāsitaṃ anukhuddaka’nti (mi. pa. 4.2.1) vuttattā nāgasenatthero khuddānukhuddakaṃ jāni, mahākassapatthero pana taṃ ajānanto ‘suṇātu me āvuso’tiādinā kammavācaṃ sāvesī’’ti, na taṃ evaṃ gahetabbaṃ. Nāgasenatthero hi paresaṃ vādapathopacchedanatthaṃ saṅgītikāle dhammasaṅgāhakamahātherehi gahitakoṭṭhāsesu antimakoṭṭhāsameva gahetvā milindarājānaṃ saññāpesi, mahākassapatthero pana ekasikkhāpadampi asamūhanitukāmatāya tathā kammavācaṃ sāvesi.</p>

<p rend="bodytext">Tattha <hi rend="bold">gihigatānī</hi>ti gihipaṭisaṃyuttānīti vadanti. Gihīsu gatāni, tehi ñātāni <hi rend="bold">gihigatānī</hi>ti evaṃ panettha attho daṭṭhabbo. Dhūmakālo etassāti <hi rend="bold">dhūmakālikaṃ</hi> citakadhūmavūpasamato paraṃ appavattanato. <hi rend="bold">Appaññatta</hi>ntiādīsu (dī. ni. aṭṭha. 2.136; a. ni. aṭṭha. 3.7.23) navaṃ adhammikaṃ katikavattaṃ vā sikkhāpadaṃ vā bandhantā <hi rend="bold">appaññattaṃ paññapenti</hi> nāma purāṇasanthatavatthusmiṃ sāvatthiyaṃ bhikkhū viya. Uddhammaṃ ubbinayaṃ sāsanaṃ dīpentā <hi rend="bold">paññattaṃ samucchindanti</hi> nāma vassasataparinibbute bhagavati <pb ed="M" n="3.0450" /> vesālikā vajjiputtakā viya. Khuddānukhuddakā pana āpattiyo sañcicca vītikkamantā <hi rend="bold">yathāpaññattesu sikkhāpadesu samādāya na vattanti</hi> nāma assajipunabbasukā viya. Navaṃ pana katikavattaṃ vā sikkhāpadaṃ vā abandhantā, dhammato vinayato sāsanaṃ dīpentā, khuddānukhuddakampi ca sikkhāpadaṃ asamūhanantā <hi rend="bold">appaññattaṃ na paññapenti, paññattaṃ na samucchindanti, yathāpaññattesu sikkhāpadesu samādāya vattanti</hi> nāma āyasmā upaseno viya āyasmā yaso kākaṇḍakaputto viya ca.</p>

<p rend="bodytext" n="443"><hi rend="paranum">443</hi><hi rend="dot">.</hi><hi rend="bold">Bhagavatā oḷārike nimitte kayiramāne</hi>ti vesāliṃ nissāya cāpāle cetiye viharantena bhagavatā –</p>

<p rend="indent">‘‘Ramaṇīyā, ānanda, vesālī, ramaṇīyaṃ udenacetiyaṃ, ramaṇīyaṃ gotamakacetiyaṃ, ramaṇīyaṃ sattambacetiyaṃ, ramaṇīyaṃ bahuputtacetiyaṃ, ramaṇīyaṃ sārandadacetiyaṃ, ramaṇīyaṃ cāpālacetiyaṃ. Yassa kassaci, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno kappaṃ vā tiṭṭheyya kappāvasesaṃ vā. Tathāgatassa kho pana, ānanda, cattāro iddhipādā bhāvitā bahulīkatā <pb ed="V" n="3.0411" /> yānīkatā vatthukatā anuṭṭhitā paricitā susamāraddhā, so ākaṅkhamāno, ānanda, tathāgato kappaṃ vā tiṭṭheyya kappāvasesaṃ vā’’ti (dī. ni. 2.166) –</p>

<p rend="unindented">Evaṃ oḷārike nimitte kayiramāne.</p>

<p rend="bodytext"><hi rend="bold">Mārena pariyuṭṭhitacitto</hi>ti mārena ajjhotthaṭacitto. Māro hi yassa sabbena sabbaṃ dvādasa vipallāsā appahīnā, tassa cittaṃ pariyuṭṭhāti. Therassa ca cattāro vipallāsā appahīnā, tenassa māro cittaṃ pariyuṭṭhāsi. So pana cittapariyuṭṭhānaṃ karonto kiṃ karotīti? Bheravaṃ rūpārammaṇaṃ vā dasseti, saddārammaṇaṃ vā sāveti, tato sattā taṃ disvā vā sutvā vā satiṃ vissajjetvā vivaṭamukhā honti, tesaṃ mukhena hatthaṃ pavesetvā hadayaṃ maddati, tato visaññāva hutvā tiṭṭhanti <pb ed="M" n="3.0451" />. Therassa panesa mukhena hatthaṃ pavesetuṃ kiṃ sakkhissati, bheravārammaṇaṃ pana dassesi, taṃ disvā thero nimittobhāsaṃ na paṭivijjhi.</p>

<p rend="centre">Khuddānukhuddakasikkhāpadakathāvaṇṇanā niṭṭhitā.</p>

<p rend="title">Brahmadaṇḍakathāvaṇṇanā</p>

<p rend="bodytext" n="445"><hi rend="paranum">445</hi><hi rend="dot">.</hi><hi rend="bold">Ujjavanikāyā</hi>ti paṭisotagāminiyā. <hi rend="bold">Rajoharaṇa</hi>nti rajopuñchanī. <hi rend="bold">Na kulavaṃ gamentī</hi>ti niratthakavināsanaṃ na gamenti. Kucchito lavo <hi rend="bold">kulavo,</hi> anayavināsoti vuttaṃ hoti. ‘‘Dhammavinayasaṅgītiyā’’ti vattabbe saṅgītiyā vinayappadhānattā <hi rend="bold">‘‘vinayasaṅgītiyā’’</hi>ti vuttaṃ. Vinayappadhānā saṅgīti <hi rend="bold">vinayasaṅgīti</hi>. Sesamettha suviññeyyamevāti.</p>

<p rend="centre">Pañcasatikakkhandhakavaṇṇanā niṭṭhitā.</p>

<p rend="chapter">12. Sattasatikakkhandhakaṃ</p>

<p rend="title">Dasavatthukathāvaṇṇanā</p>

<p rend="bodytext" n="446"><hi rend="paranum">446</hi><hi rend="dot">.</hi> Sattasatikakkhandhake <pb ed="M" n="3.0452" /><pb ed="V" n="3.0412" /><hi rend="bold">nikkhittamaṇisuvaṇṇā</hi>ti rūpiyasikkhāpadeneva paṭikkhittamaṇisuvaṇṇā. Tattha maṇiggahaṇena sabbaṃ dukkaṭavatthu, suvaṇṇaggahaṇena sabbaṃ pācittiyavatthu gahitaṃ hoti. <hi rend="bold">Bhikkhaggenā</hi>ti bhikkhugaṇanāya.</p>

<p rend="bodytext" n="447"><hi rend="paranum">447</hi><hi rend="dot">.</hi><hi rend="bold">Upakkilesā</hi>ti virocituṃ adatvā upakkiliṭṭhabhāvakaraṇena upakkilesā. <hi rend="bold">Mahikā</hi>ti himaṃ. Dhūmo ca rajo ca <hi rend="bold">dhūmarajo</hi>. Ettha purimā tayo asampattaupakkilesā, rāhu pana sampattaupakkilesavasena kathitoti veditabbo. <hi rend="bold">Samaṇabrāhmaṇā na tapanti na bhāsanti na virocantī</hi>ti guṇapatāpena na tapanti guṇobhāsena na bhāsanti guṇavirocanena na virocanti. <hi rend="bold">Surāmerayapānā appaṭiviratā</hi>ti pañcavidhāya surāya catubbidhassa ca merayassa pānato aviratā.</p>

<p rend="bodytext"><hi rend="bold">Avijjānivuṭā</hi>ti avijjāya nivāritā pihitā. <hi rend="bold">Piyarūpābhinandino</hi>ti piyarūpaṃ sātarūpaṃ abhinandamānā tussamānā. <hi rend="bold">Sādiyantī</hi>ti gaṇhanti. <hi rend="bold">Aviddasū</hi>ti andhabālā. <hi rend="bold">Sarajā</hi>ti sakilesarajā. <hi rend="bold">Magā</hi>ti migasadisā. Tasmiṃ tasmiṃ visaye bhave vā netīti netti, taṇhāyetaṃ adhivacanaṃ. Tāya saha vattantīti <hi rend="bold">sanettikā</hi>.</p>

<p rend="bodytext" n="448"><hi rend="paranum">448</hi><hi rend="dot">.</hi><hi rend="bold">Taṃ parisaṃ etadavocā</hi>ti (saṃ. ni. aṭṭha. 3.4.362) tassa kira evaṃ ahosi ‘‘kulaputtā pabbajantā puttadārañceva jātarūparajatañca pahāyeva pabbajanti, na ca sakkā yaṃ pahāya pabbajitā taṃ etehi gāhetu’’nti nayaggāhe ṭhatvā etaṃ <hi rend="bold">‘‘mā ayyā’’</hi>tiādivacanaṃ avoca. <hi rend="bold">Ekaṃseneta</hi>nti etaṃ pañcakāmaguṇakappanaṃ ‘‘assamaṇadhammo asakyaputtiyadhammo’’ti ekaṃsena dhāreyyāsi.</p>

<p rend="bodytext"><hi rend="bold">Tiṇa</hi>nti <pb ed="V" n="3.0413" /> senāsanacchadanatiṇaṃ. <hi rend="bold">Pariyesitabba</hi>nti tiṇacchadane vā iṭṭhakacchadane vā gehe palujjante yehi taṃ kāritaṃ, tesaṃ santikaṃ gantvā <pb ed="M" n="3.0453" /> ‘‘tumhehi kāritaṃ senāsanaṃ ovassati, na sakkā tattha vasitu’’nti ācikkhitabbaṃ. Manussā sakkontā karissanti, asakkontā ‘‘tumhe vaḍḍhakī gahetvā kārāpetha, mayaṃ te saññāpessāmā’’ti vakkhanti. Evaṃ vutte kāretvā tesaṃ ācikkhitabbaṃ, manussā vaḍḍhakīnaṃ dātabbaṃ dassanti. Sace āvāsasāmikā natthi, aññesampi bhikkhācāravattena ārocetvā kāretuṃ vaṭṭati. Imaṃ sandhāya ‘‘pariyesitabba’’nti vuttaṃ.</p>

<p rend="bodytext"><hi rend="bold">Dārū</hi>ti senāsane gopānasiādīsu palujjamānesu tadatthāya dāru pariyesitabbaṃ. <hi rend="bold">Sakaṭa</hi>nti gihivikaṭaṃ vā tāvakālikaṃ vā katvā sakaṭaṃ pariyesitabbaṃ. Na kevalañca sakaṭameva, aññampi vāsipharasukudālādiupakaraṇaṃ evaṃ pariyesituṃ vaṭṭati. <hi rend="bold">Puriso</hi>ti hatthakammavasena puriso pariyesitabbo. Yaṃ kañci hi purisaṃ ‘‘hatthakammaṃ āvuso dassasī’’ti vatvā ‘‘dassāmi bhante’’ti vutte ‘‘imasmiṃ idañcidañca karohī’’ti yaṃ icchati, taṃ kāretuṃ vaṭṭati. <hi rend="bold">Na tvevāhaṃ gāmaṇi kenaci pariyāyenā</hi>ti jātarūparajataṃ panāhaṃ kenacipi kāraṇena pariyesitabbanti na vadāmi.</p>

<p rend="bodytext" n="449"><hi rend="paranum">449</hi><hi rend="dot">.</hi><hi rend="bold">Pāpakaṃ kata</hi>nti asundaraṃ kataṃ.</p>

<p rend="bodytext" n="450"><hi rend="paranum">450</hi><hi rend="dot">.</hi><hi rend="bold">Ahogaṅgo</hi>ti tassa pabbatassa nāmaṃ.</p>

<p rend="bodytext" n="451"><hi rend="paranum">451</hi><hi rend="dot">.</hi><hi rend="bold">Paṭikacceva gaccheyya</hi>nti yattha taṃ adhikaraṇaṃ vūpasametuṃ bhikkhū sannipatanti, tattha paṭhamameva gaccheyyaṃ. <hi rend="bold">Sambhāvesu</hi>nti pāpuṇiṃsu.</p>

<p rend="bodytext" n="452"><hi rend="paranum">452</hi><hi rend="dot">.</hi><hi rend="bold">Aloṇakaṃ bhavissatī</hi>ti aloṇakaṃ bhattaṃ vā byañjanaṃ vā bhavissati. <hi rend="bold">Āsutā</hi>ti sabbasambhārasajjitā. ‘‘Asuttā’’ti vā pāṭho.</p>

<p rend="bodytext" n="453"><hi rend="paranum">453</hi><hi rend="dot">.</hi><hi rend="bold">Ujjaviṃsū</hi>ti nāvaṃ āruyha paṭisotena gacchiṃsu. <hi rend="bold">Pācīnakā</hi>ti pācīnadesavāsino.</p>

<p rend="bodytext" n="454"><hi rend="paranum">454</hi><hi rend="dot">.</hi><hi rend="bold">Nanu tvaṃ āvuso vuḍḍho vīsativassosī</hi>ti nanu tvaṃ āvuso vīsativasso, na nissayapaṭibaddho <pb ed="V" n="3.0414" />, kasmā taṃ thero paṇāmetīti dīpenti. <hi rend="bold">Garunissayaṃ gaṇhāmā</hi>ti kiñcāpi mayaṃ mahallakā, etaṃ pana theraṃ garuṃ katvā vasissāmāti adhippāyo.</p>

<p rend="bodytext" n="455"><hi rend="paranum">455</hi><hi rend="dot">.</hi> Mettāya <pb ed="M" n="3.0454" /> rūpāvacarasamādhimattabhāvato <hi rend="bold">‘‘kullakavihārenā’’</hi>ti vuttaṃ, khuddakena vihārenāti attho, khuddakatā cassa agambhīrabhāvatoti āha <hi rend="bold">‘‘uttānavihārenā’’</hi>ti. <hi rend="bold">Suññatāvihārenā</hi>ti suññatāmukhena adhigataphalasamāpattiṃ sandhāya vuttaṃ.</p>

<p rend="bodytext" n="457"><hi rend="paranum">457</hi><hi rend="dot">.</hi><hi rend="bold">Suttavibhaṅge</hi>ti padabhājanīye. <hi rend="bold">Tena saddhi</hi>nti purepaṭiggahitaloṇena saddhiṃ. <hi rend="bold">Na hi ettha yāvajīvikaṃ tadahupaṭiggahita</hi>nti ‘‘kappati siṅgiloṇakappo’’ti ettha vuttasiṅgiloṇaṃ sandhāya vuttaṃ. Tañhi pure paṭiggahetvā siṅgena parihaṭaṃ na tadahupaṭiggahitaṃ. <hi rend="bold">Yāvakālikameva tadahupaṭiggahita</hi>nti siṅgiloṇena missetvā bhuñjitabbaṃ aloṇāmisaṃ sandhāya vuttaṃ. <hi rend="bold">Uposathasaṃyutte</hi>ti uposathapaṭisaṃyutte, uposathakkhandhaketi vuttaṃ hoti. Atisaraṇaṃ atisāro, atikkamo. Vinayassa atisāro <hi rend="bold">vinayātisāro. Taṃ pamāṇaṃ karontassā</hi>ti dasāya saddhiṃ nisīdane yaṃ pamāṇaṃ vuttaṃ, dasāya vinā taṃ pamāṇaṃ karontassa. Sesamettha suviññeyyameva.</p>

<p rend="centre">Sattasatikakkhandhakavaṇṇanā niṭṭhitā.</p>

<p rend="bodytext"><hi rend="bold">Dvivaggasaṅgahā</hi>ti cūḷavaggamahāvaggasaṅkhātehi dvīhi vaggehi saṅgahitā. <hi rend="bold">Dvāvīsatipabhedanā</hi>ti mahāvagge dasa, cūḷavagge dvādasāti evaṃ dvāvīsatippabhedā. <hi rend="bold">Sāsane</hi>ti satthusāsane. Ye khandhakā vuttāti yojetabbaṃ.</p>

<p rend="centre">Iti samantapāsādikāya vinayaṭṭhakathāya sāratthadīpaniyaṃ</p>

<p rend="centre">Cūḷavaggavaṇṇanā niṭṭhitā.</p>

</body>
<back></back>
</text>
</TEI.2>
