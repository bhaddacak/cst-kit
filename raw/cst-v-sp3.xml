<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>
<p rend="centre">Namo tassa bhagavato arahato sammāsambuddhassa</p>

<p rend="book">Samantapāsādikā</p>

<p rend="book">Bhikkhunīvibhaṅgavaṇṇanā</p>

<p rend="chapter">1. Pārājikakaṇḍaṃ (bhikkhunīvibhaṅgavaṇṇanā)</p>

<p rend="gatha1">Yo <pb ed="P" n="4.0900" /><pb ed="M" n="0.0173" /><pb ed="V" n="0.0162" /> bhikkhūnaṃ vibhaṅgassa, saṅgahito anantaraṃ;</p>

<p rend="gathalast">Bhikkhunīnaṃ vibhaṅgassa, tassa saṃvaṇṇanākkamo.</p>

<p rend="gatha1">Patto yato tato tassa, apubbapadavaṇṇanaṃ;</p>

<p rend="gathalast">Kātuṃ pārājike tāva, hoti saṃvaṇṇanā ayaṃ.</p>

<p rend="title">1. Paṭhamapārājikasikkhāpadavaṇṇanā</p>

<p rend="bodytext" n="656"><hi rend="paranum">656</hi><hi rend="dot">.</hi><hi rend="bold">Tena samayena buddho bhagavā sāvatthiyaṃ viharati…pe… sāḷho migāranattā</hi>ti ettha <hi rend="bold">sāḷho</hi>ti tassa nāmaṃ; migāramātuyā pana nattā hoti, tena vuttaṃ – ‘‘migāranattā’’ti. <hi rend="bold">Navakammika</hi>nti navakammādhiṭṭhāyikaṃ. <hi rend="bold">Paṇḍitā</hi>ti paṇḍiccena samannāgatā. <hi rend="bold">Byattā</hi>ti veyyattikena samannāgatā. <hi rend="bold">Medhāvinī</hi>ti pāḷiggahaṇe satipubbaṅgamāya paññāya atthaggahaṇe paññāpubbaṅgamāya satiyā samannāgatā. <hi rend="bold">Dakkhā</hi>ti chekā; avirajjhitvā sīghaṃ kattabbakārinīti attho. <hi rend="bold">Analasā</hi>ti ālasiyavirahitā. <hi rend="bold">Tatrupāyāyā</hi>ti tesu tesu kammesu upāyabhūtāya. <hi rend="bold">Vīmaṃsāyā</hi>ti kattabbakammupaparikkhāya <pb ed="V" n="0.0163" />. <hi rend="bold">Samannāgatā</hi>ti sampayuttā. <hi rend="bold">Alaṃ kātu</hi>nti samatthā taṃ taṃ kammaṃ kātuṃ. <hi rend="bold">Alaṃ saṃvidhātu</hi>nti evañca evañca idaṃ hotūti evaṃ saṃvidahitumpi samatthā. <hi rend="bold">Katākataṃ jānitu</hi>nti katañca akatañca jānituṃ. <hi rend="bold">Te</hi>ti te ubho; sā ca sundarīnandā so ca sāḷhoti attho. <hi rend="bold">Bhattagge</hi>ti parivesanaṭṭhāne. <hi rend="bold">Nikūṭe</hi>ti koṇasadisaṃ katvā dassite <pb ed="P" n="4.0901" /> gambhīre. <hi rend="bold">Vissaro me bhavissatī</hi>ti virūpo me saro <pb ed="M" n="0.0174" /> bhavissati; vippakārasaddo bhavissatīti attho. <hi rend="bold">Patimānentī</hi>ti apekkhamānā. <hi rend="bold">Kyāha</hi>nti kiṃ ahaṃ. <hi rend="bold">Jarādubbalā</hi>ti jarāya dubbalā. <hi rend="bold">Caraṇagilānā</hi>ti pādarogena samannāgatā.</p>

<p rend="bodytext" n="657-658"><hi rend="paranum">657-658</hi><hi rend="dot">.</hi><hi rend="bold">Avassutā</hi>ti kāyasaṃsaggarāgena avassutā; tintā kilinnāti attho. Padabhājane panassa tameva rāgaṃ gahetvā ‘‘sārattā’’tiādi vuttaṃ. Tattha <hi rend="bold">sārattā</hi>ti vatthaṃ viya raṅgajātena kāyasaṃsaggarāgena suṭṭhu rattā. <hi rend="bold">Apekkhavatī</hi>ti tasseva rāgassa vasena tasmiṃ purise pavattāya apekkhāya samannāgatā. <hi rend="bold">Paṭibaddhacittā</hi>ti tena rāgena tasmiṃ purise bandhitvā ṭhapitacittā viya. Esa nayo dutiyapadavibhaṅgepi. <hi rend="bold">Purisapuggalassā</hi>ti purisasaṅkhātassa puggalassa. <hi rend="bold">Adhakkhaka</hi>nti akkhakānaṃ adho. <hi rend="bold">Ubbhajāṇumaṇḍala</hi>nti jāṇumaṇḍalānaṃ upari. Padabhājane pana padapaṭipāṭiyā eva ‘‘heṭṭhakkhakaṃ uparijāṇumaṇḍala’’nti vuttaṃ. Ettha ca ubbhakapparampi ubbhajāṇumaṇḍaleneva saṅgahitaṃ. Sesaṃ mahāvibhaṅge vuttanayeneva veditabbaṃ. <hi rend="bold">Purimāyo upādāyā</hi>ti sādhāraṇapārājikehi pārājikāyo catasso upādāyāti attho. <hi rend="bold">Ubbhajāṇumaṇḍalikā</hi>ti idaṃ pana imissā pārājikāya nāmamattaṃ, tasmā padabhājane na vicāritaṃ.</p>

<p rend="bodytext" n="659"><hi rend="paranum">659</hi><hi rend="dot">.</hi> Evaṃ uddiṭṭhasikkhāpadaṃ padānukkamena vibhajitvā idāni avassutādibhedena āpattibhedaṃ dassetuṃ <hi rend="bold">‘‘ubhatoavassute’’</hi>tiādimāha. <hi rend="bold">Tattha ubhatoavassute</hi>ti ubhatoavassave; bhikkhuniyā ceva purisassa ca kāyasaṃsaggarāgena avassutabhāve satīti attho. <hi rend="bold">Kāyena kāyaṃ āmasatī</hi>ti bhikkhunī yathāparicchinnena kāyena purisassa yaṃkiñci kāyaṃ puriso vā yena kenaci kāyena bhikkhuniyā yathāparicchinnaṃ kāyaṃ āmasati, ubhayathāpi bhikkhuniyā pārājikaṃ. <hi rend="bold">Kāyena kāyapaṭibaddha</hi>nti vuttappakāreneva attano kāyena purisassa kāyapaṭibaddhaṃ. <hi rend="bold">Āmasatī</hi>ti ettha sayaṃ vā āmasatu, tassa vā āmasanaṃ sādiyatu, thullaccayameva. <hi rend="bold">Kāyapaṭibaddhena kāya</hi>nti attano vuttappakārakāyapaṭibaddhena purisassa kāyaṃ. <hi rend="bold">Āmasatī</hi>ti idhāpi sayaṃ vā āmasatu, tassa vā āmasanaṃ sādiyatu, thullaccayameva. Avasesapadesupi imināva <pb ed="P" n="4.0902" /> nayena vinicchayo veditabbo.</p>

<p rend="bodytext">Sace <pb ed="M" n="0.0175" /><pb ed="V" n="0.0164" /> pana bhikkhu ceva bhikkhunī ca hoti, tatra ce bhikkhunī āmasati, bhikkhu niccalo hutvā cittena sādiyati, bhikkhu āpattiyā na kāretabbo. Sace bhikkhu āmasati, bhikkhunī niccalā hutvā citteneva adhivāseti, kāyaṅgaṃ acopayamānāpi pārājikakkhette pārājikena, thullaccayakkhette thullaccayena, dukkaṭakkhette dukkaṭena kāretabbā. Kasmā? ‘‘Kāyasaṃsaggaṃ sādiyeyyā’’ti vuttattā. Ayaṃ aṭṭhakathāsu vinicchayo. Evaṃ pana sati kiriyāsamuṭṭhānatā na dissati, tasmā tabbahulanayena sā vuttāti veditabbā.</p>

<p rend="bodytext" n="660"><hi rend="paranum">660</hi><hi rend="dot">.</hi><hi rend="bold">Ubbhakkhaka</hi>nti akkhakānaṃ upari. <hi rend="bold">Adhojāṇumaṇḍala</hi>nti jāṇumaṇḍalānaṃ heṭṭhā. Ettha ca adhokapparampi adhojāṇumaṇḍaleneva saṅgahitaṃ.</p>

<p rend="bodytext" n="662"><hi rend="paranum">662</hi><hi rend="dot">.</hi><hi rend="bold">Ekatoavassute</hi>ti ettha kiñcāpi ekatoti avisesena vuttaṃ, tathāpi bhikkhuniyā eva avassute sati ayaṃ āpattibhedo vuttoti veditabbo.</p>

<p rend="bodytext">Tatrāyaṃ ādito paṭṭhāya vinicchayo – bhikkhunī kāyasaṃsaggarāgena avassutā, purisopi tatheva. Adhakkhake ubbhajāṇumaṇḍale kāyappadese kāyasaṃsaggasādiyane sati bhikkhuniyā pārājikaṃ. Bhikkhuniyā kāyasaṃsaggarāgo, purisassa methunarāgo vā gehassitapemaṃ vā suddhacittaṃ vā hotu, thullaccayameva. Bhikkhuniyā methunarāgo, purisassa kāyasaṃsaggarāgo vā methunarāgo vā gahessitapemaṃ vā suddhacittaṃ vā hotu, dukkaṭaṃ. Bhikkhuniyā gehassitapemaṃ, purisassa vuttesu catūsu yaṃ vā taṃ vā hotu, dukkaṭameva. Bhikkhuniyā suddhacittaṃ, purisassa vuttesu catūsu yaṃ vā taṃ vā hotu, anāpatti.</p>

<p rend="bodytext">Sace pana bhikkhu ceva hoti bhikkhunī ca ubhinnaṃ kāyasaṃsaggarāgo, bhikkhussa saṅghādiseso, bhikkhuniyā pārājikaṃ. Bhikkhuniyā kāyasaṃsaggarāgo, bhikkhussa methunarāgo vā gehassitapemaṃ vā, bhikkhuniyā thullaccayaṃ, bhikkhussa dukkaṭaṃ. Ubhinnaṃ methunarāgo vā gehassitapemaṃ vā, ubhinnampi dukkaṭameva. Yassa yattha suddhacittaṃ, tassa tattha anāpatti. Ubhinnampi suddhacittaṃ, ubhinnampi anāpatti.</p>

<p rend="bodytext" n="663"><hi rend="paranum">663</hi><hi rend="dot">.</hi><hi rend="bold">Anāpatti</hi><pb ed="M" n="0.0176" /><hi rend="bold">asañciccā</hi>tiādīsu virajjhitvā vā āmasantiyā aññavihitāya vā ‘‘ayaṃ puriso vā itthī vā’’ti ajānantiyā vā tena phuṭṭhāyapi taṃ phassaṃ asādiyantiyā vā āmasanepi sati anāpatti. Sesaṃ sabbattha uttānameva <pb ed="P" n="4.0903" />.</p>

<p rend="bodytext">Paṭhamapārājikasamuṭṭhānaṃ <pb ed="V" n="0.0165" /> – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, akusalacittaṃ, dvivedananti.</p>

<p rend="centre">Paṭhamapārājikaṃ.</p>

<p rend="title">2. Dutiyapārājikasikkhāpadavaṇṇanā</p>

<p rend="bodytext" n="664"><hi rend="paranum">664</hi><hi rend="dot">.</hi> Dutiye pārājike – <hi rend="bold">kacci no sā</hi>ti kacci nu sā. <hi rend="bold">Avaṇṇo</hi>ti aguṇo. <hi rend="bold">Akittī</hi>ti nindā. <hi rend="bold">Ayaso</hi>ti parivāravipatti; parammukhagarahā vā.</p>

<p rend="bodytext" n="665"><hi rend="paranum">665</hi><hi rend="dot">.</hi><hi rend="bold">Vajjapaṭicchādikā</hi>ti idampi imissā pārājikāya nāmamattameva, tasmā padabhājane na vicāritaṃ. Sesamettha uttānameva.</p>

<p rend="bodytext" n="666"><hi rend="paranum">666</hi><hi rend="dot">.</hi><hi rend="bold">Sā vā ārocetī</hi>ti yā pārājikaṃ āpannā, sā sayaṃ āroceti. <hi rend="bold">Aṭṭhannaṃ pārājikānaṃ aññatara</hi>nti bhikkhūhi sādhāraṇānaṃ catunnaṃ asādhāraṇānañca catunnameva aññataraṃ. Idañca pārājikaṃ pacchā paññattaṃ, tasmā ‘‘aṭṭhanna’’nti vibhaṅge vuttaṃ. Purimena pana saddhiṃ yugaḷattā imasmiṃ okāse ṭhapitanti veditabbaṃ. <hi rend="bold">Dhuraṃ nikkhittamatte</hi>ti dhure nikkhittamatte. Vitthārakathā panettha sappāṇakavaggamhi duṭṭhullasikkhāpade vuttanayeneva veditabbā. Tatra hi pācittiyaṃ, idha pārājikanti ayameva viseso. Sesaṃ tādisameva. <hi rend="bold">Vajjapaṭicchādikā</hi>ti idampiimissā pārājikāya nāmamatthāmeva, tasmā padabhājane na vicāritaṃ. Sesamettha uttānameva.</p>

<p rend="bodytext">Dhuranikkhepasamuṭṭhānaṃ – kāyavācācittato samuṭṭhāti, akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</p>

<p rend="centre">Dutiyapārājikaṃ.</p>

<p rend="title">3. Tatiyapārājikasikkhāpadavaṇṇanā</p>

<p rend="bodytext" n="669"><hi rend="paranum">669</hi><hi rend="dot">.</hi> Tatiye <pb ed="M" n="0.0177" /><hi rend="bold"> – dhammenā</hi>ti bhūtena vatthunā. <hi rend="bold">Vinayenā</hi>ti codetvā sāretvā. Padabhājanaṃ panassa ‘‘yena dhammena yena vinayena ukkhitto suukkhitto hotī’’ti imaṃ<hi rend="bold"></hi>adhippāyamattaṃ dassetuṃ vuttaṃ. <hi rend="bold">Satthusāsanenā</hi>ti ñattisampadāya ceva anusāvanasampadāya ca. Padabhājane <pb ed="V" n="0.0166" /> panassa ‘‘jinasāsanena buddhasāsanenā’’ti vevacanamattameva vuttaṃ.<hi rend="bold"> Saṅghaṃ vā gaṇaṃ vā</hi>tiādīsu yena saṅghena kammaṃ kataṃ, taṃ saṅghaṃ vā tattha sambahulapuggalasaṅkhātaṃ <pb ed="P" n="4.0904" /> gaṇaṃ vā, ekapuggalaṃ vā taṃ kammaṃ vā na ādiyati, na anuvattati, na tattha ādaraṃ janetīti attho. <hi rend="bold">Samānasaṃvāsakā bhikkhū vuccanti sahāyā, so tehi saddhiṃ natthī</hi>ti ettha ‘‘ekakammaṃ ekuddeso samasikkhatā’’ti ayaṃ tāva saṃvāso; samāno saṃvāso etesanti <hi rend="bold">samānasaṃvāsakā.</hi>Evarūpā bhikkhū bhikkhussa tasmiṃ saṃvāse saha ayanabhāvena<hi rend="bold"> sahāyā</hi>ti vuccanti. Idāni yena saṃvāsena te samānasaṃvāsakāti vuttā, so saṃvāso tassa ukkhittakassa tehi saddhiṃ natthi. Yehi ca saddhiṃ tassa so saṃvāso natthi, na tena te bhikkhū attano sahāyā katā honti. Tasmā vuttaṃ ‘‘samānasaṃvāsakā bhikkhū vuccanti sahāyā, so tehi saddhiṃ natthi, tena vuccati akatasahāyo’’ti. Sesaṃ saṅghabhedasikkhāpadādīsu vuttanayattā uttānatthameva.</p>

<p rend="bodytext">Samanubhāsanasamuṭṭhānaṃ – kāyavācācittato samuṭṭhāti, akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</p>

<p rend="centre">Tatiyapārājikaṃ.</p>

<p rend="title">4. Catutthapārājikasikkhāpadavaṇṇanā</p>

<p rend="bodytext" n="675"><hi rend="paranum">675</hi><hi rend="dot">.</hi> Catutthe – <hi rend="bold">avassutā</hi>ti lokassādamittasanthavavasena kāyasaṃsaggarāgena avassutā. Dutiyapadepi eseva nayo. <hi rend="bold">Purisapuggalassa hatthaggahaṇaṃ vā</hi>tiādīsu pana yaṃ purisapuggalena hatthe gahaṇaṃ kataṃ, taṃ purisapuggalassa hatthaggahaṇanti vuttaṃ. Eseva nayo <hi rend="bold">saṅghāṭikaṇṇaggahaṇepi. Hatthaggahaṇa</hi>nti ettha ca hatthaggahaṇañca aññampi apārājikakkhette gahaṇañca <pb ed="M" n="0.0178" /> ekajjhaṃ katvā hatthaggahaṇanti vuttanti veditabbaṃ. Tenevassa padabhājane ‘‘hatthaggahaṇaṃ vā sādiyeyyāti hattho nāma kapparaṃ upādāya yāva agganakhā, etassa asaddhammassa paṭisevanatthāya ubbhakkhakaṃ adhojāṇumaṇḍalaṃ gahaṇaṃ sādiyati, āpatti thullaccayassā’’ti vuttaṃ. Ettha ca <hi rend="bold">asaddhammo</hi>ti kāyasaṃsaggo veditabbo, na methunadhammo. Na hi methunassa sāmantā <pb ed="P" n="4.0905" /> thullaccayaṃ hoti. ‘‘Viññū paṭibalo kāyasaṃsaggaṃ samāpajjitunti vacanampi cettha sādhakaṃ.</p>

<p rend="gatha1">‘‘Tissitthiyo methunaṃ taṃ na seve,</p>

<p rend="gatha2">Tayo purise tayo ca anariyapaṇḍake;</p>

<p rend="gatha3">Na <pb ed="V" n="0.0167" /> cācare methunaṃ byañjanasmiṃ,</p>

<p rend="gatha2">Chejjā siyā methunadhammapaccayā;</p>

<p rend="gathalast">Pañhā mesā kusalehi cintitā’’ti. (pari. 481);</p>

<p rend="bodytext">Imāya parivāre vuttāya sedamocakagāthāya virujjhatīti ce? Na; methunadhammassa pubbabhāgattā. Parivāreyeva hi ‘‘methunadhammassa pubbabhāgo jānitabbo’’ti ‘‘vaṇṇāvaṇṇo kāyasaṃsaggo duṭṭhullavācā attakāmapāricariyāgamanuppādana’’nti evaṃ sukkavissaṭṭhiādīni pañca sikkhāpadāni methunadhammassa pubbabhāgoti vuttāni. Tasmā kāyasaṃsaggo methunadhammassa pubbabhāgattā paccayo hoti. Iti <hi rend="bold">chejjā siyā methunadhammapaccayā</hi>ti ettha iminā pariyāyena attho veditabbo. Etenupāyena sabbapadesu vinicchayo veditabbo. Apica ‘‘saṅketaṃ vā gaccheyyā’’ti etassa padabhājane <hi rend="bold">‘‘itthannāmaṃ āgacchā’’</hi>ti. Evaṃnāmakaṃ ṭhānaṃ āgacchāti attho.</p>

<p rend="bodytext" n="676"><hi rend="paranum">676</hi><hi rend="dot">.</hi><hi rend="bold">Aṭṭhamaṃ vatthuṃ paripūrentī assamaṇī hotī</hi>ti anulomato vā paṭilomato vā ekantarikāya vā yena tena nayena aṭṭhamaṃ vatthuṃ paripūrentīyeva assamaṇī hoti. Yā pana ekaṃ vā vatthuṃ satta vā vatthūni satakkhattumpi pūreti, neva assamaṇī hoti. Āpannā āpattiyo desetvā muccati. Apicettha gaṇanūpikā āpatti veditabbā. Vuttañhetaṃ ‘‘atthāpatti desitā gaṇanūpikā, atthāpatti desitā na gaṇanūpikā’’ti. Tatrāyaṃ vinicchayo – idāni nāpajjissāmīti dhuranikkhepaṃ katvā desitā gaṇanūpikā desitagaṇanaṃ upeti pārājikassa aṅgaṃ na <pb ed="M" n="0.0179" /> hoti. Tasmā yā ekaṃ āpannā dhuranikkhepaṃ katvā desetvā puna kilesavasena āpajjati, puna deseti, evaṃ aṭṭha vatthūni pūrentīpi pārājikā na hoti. Yā pana āpajjitvā punapi aññaṃ vatthuṃ āpajjissāmīti <pb ed="P" n="4.0906" /> saussāhāva deseti, tassā sā āpatti nagaṇanūpikā, desitāpi adesitā hoti, desitagaṇanaṃ na gacchati, pārājikasseva aṅgaṃ hoti. Aṭṭhame vatthumhi paripuṇṇamatte pārājikā hoti. Sesaṃ uttānamevāti.</p>

<p rend="bodytext">Dhuranikkhepasamuṭṭhānaṃ – kāyavācācittato samuṭṭhāti, kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dvivedananti.</p>

<p rend="centre">Catutthapārājikaṃ.</p>

<p rend="bodytext"><hi rend="bold">Uddiṭṭhā</hi><pb ed="V" n="0.0168" /><hi rend="bold">kho ayyāyo aṭṭha pārājikā dhammā</hi>ti bhikkhū ārabbha paññattā sādhāraṇā cattāro ime ca cattāroti evaṃ pātimokkhuddesamaggena uddiṭṭhā kho ayyāyo aṭṭha pārājikā dhammāti evamettha attho daṭṭhabbo. Sesaṃ mahāvibhaṅge vuttanayamevāti.</p>

<p rend="centre">Samantapāsādikāya vinayasaṃvaṇṇanāya bhikkhunīvibhaṅge</p>

<p rend="centre">Pārājikakaṇḍavaṇṇanā niṭṭhitā.</p>

<p rend="centre">Pārājikakaṇḍaṃ niṭṭhitaṃ.</p>

<p rend="chapter">2. Saṅghādisesakaṇḍaṃ (bhikkhunīvibhaṅgavaṇṇanā)</p>

<p rend="title">1. Paṭhamasaṅghādisesasikkhāpadavaṇṇanā</p>

<p rend="gatha1">Pārājikānantarassa <pb ed="M" n="0.0180" /><pb ed="V" n="0.0169" />, ayaṃ dāni bhavissati;</p>

<p rend="gathalast">Saṅghādisesakaṇḍassa, anuttānatthavaṇṇanā.</p>

<p rend="bodytext" n="678"><hi rend="paranum">678</hi><hi rend="dot">.</hi><hi rend="bold">Udosita</hi>nti bhaṇḍasālā. <hi rend="bold">Māyyo evaṃ avacā</hi>ti ayyo mā evaṃ avaca. <hi rend="bold">Apināyyā</hi>ti apinu ayyā. <hi rend="bold">Accāvadathā</hi>ti atikkamitvā vadatha; akkosathāti vuttaṃ hoti.</p>

<p rend="bodytext" n="679"><hi rend="paranum">679</hi><hi rend="dot">.</hi><hi rend="bold">Ussayavādikā</hi>ti mānussayavasena kodhussayavasena vivadamānā. Yasmā pana sā atthato aṭṭakārikā hoti, tasmā ‘‘ussayavādikā nāma aḍḍakārikā vuccatī’’ti padabhājane vuttaṃ. Ettha ca <hi rend="bold">aḍḍo</hi>ti vohārikavinicchayo vuccati, yaṃ pabbajitā ‘‘adhikaraṇa’’ntipi vadanti. <hi rend="bold">Dutiyaṃ vā pariyesatī</hi>ti sakkhiṃ <pb ed="P" n="4.0907" /> vā sahāyaṃ vā pariyesati, dukkaṭaṃ. <hi rend="bold">Gacchati vā</hi>ti upassayo vā hotu bhikkhācāramaggo vā, yattha ṭhitāya ‘‘aḍḍaṃ karissāmī’’ti cittaṃ uppajjati, tato vohārikānaṃ santikaṃ gacchantiyā padavāre padavāre dukkaṭaṃ. <hi rend="bold">Ekassa ārocetī</hi>ti dvīsu janesu yassa kassaci ekassa kathaṃ yo koci vohārikānaṃ āroceti. <hi rend="bold">Dutiyassa ārocetī</hi>ti etthāpi eseva nayo.</p>

<p rend="bodytext">Ayaṃ panettha asammohatthāya vitthārakathā – yattha katthaci antamaso bhikkhunupassayaṃ āgatepi vohārike disvā bhikkhunī attano kathaṃ āroceti, bhikkhuniyā dukkaṭaṃ. Upāsako attano kathaṃ āroceti, bhikkhuniyā thullaccayaṃ. Paṭhamaṃ upāsako attano kathaṃ āroceti <pb ed="V" n="0.0170" />, bhikkhuniyā dukkaṭaṃ. Atha sā attano kathaṃ āroceti, thullaccayaṃ. Bhikkhunī upāsakaṃ vadati – ‘‘mama ca tava ca kathaṃ tvaṃyeva ārocehī’’ti, so attano vā kathaṃ paṭhamaṃ ārocetu bhikkhuniyā vā, paṭhamārocane dukkaṭaṃ, dutiyārocane thullaccayaṃ. Upāsako bhikkhuniṃ vadati – ‘‘mama ca tava ca kathaṃ tvaṃyeva ārocehī’’ti, etthāpi eseva nayo.</p>

<p rend="bodytext">Bhikkhunī <pb ed="M" n="0.0181" /> kappiyakārakena kathāpeti, tattha kappiyakārako vā bhikkhuniyā kathaṃ paṭhamaṃ ārocetu, itaro vā attano kathaṃ, kappiyakārako vā ubhinnampi kathaṃ, itaro vā ubhinnampi kathaṃ ārocetu, yathā vā tathā vā ārociyamāne paṭhame ārocane bhikkhuniyā dukkaṭaṃ, dutiye thullaccayaṃ. Yathā vā tathā vā ārocitaṃ pana ubhinnampi kathaṃ sutvā vohārikehi vinicchaye kate aḍḍapariyosānaṃ nāma hoti, tasmiṃ aḍḍapariyosāne bhikkhuniyā jayepi parājayepi saṅghādiseso. Sace pana gatigataṃ adhikaraṇaṃ hoti, sutapubbaṃ vohārikehi. Atha te bhikkhuniñca aḍḍakārakañca disvāva ‘‘tumhākaṃ kathanakiccaṃ natthi, jānāma mayaṃ ettha pavatti’’nti sayameva vinicchinitvā denti, evarūpe aḍḍapariyosānepi bhikkhuniyā anāpatti.</p>

<p rend="bodytext">Paṭhamaṃ āpatti etassāti paṭhamāpattiko; vītikkamakkhaṇeyeva āpajjitabboti attho, taṃ <hi rend="bold">paṭhamāpattikaṃ</hi>. Padabhājane pana adhippāyamattaṃ dassetuṃ ‘‘saha vatthujjhācārā <pb ed="P" n="4.0908" /> āpajjati asamanubhāsanāyā’’ti vuttaṃ. Ayañhettha attho – saha vatthujjhācārā yaṃ bhikkhunī āpajjati, na tatiyāya samanubhāsanāya, ayaṃ paṭhamameva saha vatthujjhācārena āpajjitabbattā paṭhamāpattikoti. Bhikkhunisaṅghato nissāretīti nissāraṇīyo; taṃ <hi rend="bold">nissāraṇīyaṃ</hi>. Padabhājane pana adhippāyamattaṃ dassetuṃ ‘‘saṅghamhā nissārīyatīti vuttaṃ. Tattha yaṃ āpannā bhikkhunī saṅghato nissārīyati, so nissāraṇīyoti evamattho daṭṭhabbo. Na hi so eva dhammo saṅghamhā kenaci nissārīyati. Tena pana dhammena bhikkhunī nissārīyati, tasmā so nissāretīti nissāraṇīyo.</p>

<p rend="bodytext"><hi rend="bold">Ākaḍḍhiyamānā gacchatī</hi>ti aḍḍakārakamanussehi sayaṃ vā āgantvā dūtaṃ vā pesetvā ehīti vuccamānā vohārikānaṃ santikaṃ gacchati, tato aḍḍakārako attano vā kathaṃ paṭhamaṃ ārocetu bhikkhuniyā vā, neva paṭhamārocane dukkaṭaṃ, na dutiyārocane thullaccayaṃ. Amaccehi vinicchinitvā kate aḍḍapariyosānepi anāpattiyeva. Sacepi aḍḍakārako bhikkhuniṃ <pb ed="V" n="0.0171" /> vadati ‘‘mama ca tava ca kathaṃ tvameva kathehī’’ti; kathentiyāpi kathaṃ sutvā kate aḍḍapariyosānepi anāpattiyeva.</p>

<p rend="bodytext"><hi rend="bold">Rakkhaṃ</hi><pb ed="M" n="0.0182" /><hi rend="bold">yācatī</hi>ti dhammikaṃ rakkhaṃ yācati, anāpatti. Idāni yathāyācitā rakkhā dhammikā hoti, taṃ dassetuṃ <hi rend="bold">anodissa ācikkhatī</hi>ti āha. Tattha atītaṃ ārabbha atthi odissaācikkhanā, atthi anodissaācikkhanā, anāgataṃ ārabbhāpi atthi odissaācikkhanā, atthi anodissaācikkhanā.</p>

<p rend="bodytext">Kathaṃ atītaṃ ārabbha odissaācikkhanā hoti? Bhikkhunupassaye gāmadārakā dhuttādayo vā ye keci anācāraṃ vā ācaranti, rukkhaṃ vā chindanti, phalāphalaṃ vā haranti, parikkhāre vā acchindanti. Bhikkhunī vohārike upasaṅkamitvā ‘‘amhākaṃ upassaye idaṃ nāma kata’’nti vadati. ‘‘Kenā’’ti vutte <pb ed="P" n="4.0909" /> ‘‘asukena ca asukena cā’’ti ācikkhati. Evaṃ atītaṃ ārabbha odissaācikkhanā hoti, sā na vaṭṭati. Tañce sutvā te vohārikā tesaṃ daṇḍaṃ karonti, sabbaṃ bhikkhuniyā gīvā hoti. Daṇḍaṃ gaṇhissantīti adhippāyepi sati gīvāyeva hoti. Sace pana tassa daṇḍaṃ gaṇhathāti vadati, pañcamāsakamatte gahite pārājikaṃ hoti.</p>

<p rend="bodytext">‘‘Kenā’’ti vutte pana ‘‘asukenāti vattuṃ amhākaṃ na vaṭṭati, tumheyeva jānissatha. Kevalañhi mayaṃ rakkhaṃ yācāma, taṃ no detha, avahaṭabhaṇḍañca āharāpethā’’ti vattabbaṃ. Evaṃ anodissa ācikkhanā hoti, sā vaṭṭati. Evaṃ vutte sacepi te vohārikā kārake gavesitvā tesaṃ daṇḍaṃ karonti, sabbaṃ sāpateyyampi gahitaṃ bhikkhuniyā, neva gīvā na āpatti.</p>

<p rend="bodytext">Parikkhāraṃ harante disvā tesaṃ anatthakāmatāya coro coroti vattumpi na vaṭṭati. Evaṃ vuttepi hi yaṃ tesaṃ daṇḍaṃ karonti, sabbampi bhikkhuniyā gīvā hoti. Attano vacanakaraṃ pana ‘‘iminā me parikkhāro gahito, taṃ āharāpehi, mā cassa daṇḍaṃ karohī’’ti vattuṃ vaṭṭati. Dāsadāsīvāpiādīnaṃ atthāya aḍḍaṃ karonti, ayaṃ akappiyaaḍḍo nāma, na vaṭṭati.</p>

<p rend="bodytext">Kathaṃ anāgataṃ ārabbha odissaācikkhanā hoti? Vuttanayeneva parehi anācārādīsu katesu bhikkhunī vohārike evaṃ vadati ‘‘amhākaṃ upassaye idañcidañca karonti, rakkhaṃ no <pb ed="V" n="0.0172" /> detha āyatiṃ akaraṇatthāyā’’ti. ‘‘Kena evaṃ kata’’nti vutte ca ‘‘asukena asukena cā’’ti <pb ed="M" n="0.0183" /> ācikkhati. Evaṃ anāgataṃ ārabbha odissaācikkhanā hoti, sāpi na vaṭṭati. Tesañhi daṇḍe kate purimanayeneva sabbaṃ bhikkhuniyā gīvā. Sesaṃ purimasadisameva.</p>

<p rend="bodytext">Sace pana vohārikā ‘‘bhikkhunupassaye evarūpaṃ anācāraṃ karontānaṃ imaṃ nāma daṇḍaṃ karomā’’ti bheriṃ carāpetvā āṇāya atiṭṭhamāne pariyesitvā daṇḍaṃ karonti, bhikkhuniyā neva gīvā na āpatti.</p>

<p rend="bodytext">Yo cāyaṃ bhikkhunīnaṃ vutto, bhikkhūnampi eseva nayo. Bhikkhunopi hi odissaācikkhanā na vaṭṭati. Yaṃ tathā ācikkhite daṇḍaṃ karonti, sabbaṃ <pb ed="P" n="4.0910" /> gīvā hoti. Vuttanayeneva daṇḍaṃ gaṇhāpentassa pārājikaṃ. Yo pana ‘‘daṇḍaṃ karissantī’’ti jānantopi anodissa katheti, te ca pariyesitvā daṇḍaṃ karontiyeva, na doso. Vihārasīmāya rukkhādīni chindantānaṃ vāsipharasuādīni gahetvā pāsāṇehi koṭṭenti, na vaṭṭati. Sace dhārā bhijjati, kārāpetvā dātabbā. Upadhāvitvā tesaṃ parikkhāre gaṇhanti, tampi na kātabbaṃ, lahuparivattañhi cittaṃ, theyyacetanāya uppannāya mūlacchejjampi gaccheyya. Sesaṃ uttānameva.</p>

<p rend="bodytext">Kathinasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</p>

<p rend="centre">Sattarasake paṭhamasikkhāpadaṃ.</p>

<p rend="title">2. Dutiyasaṅghādisesasikkhāpadavaṇṇanā</p>

<p rend="bodytext" n="682"><hi rend="paranum">682</hi><hi rend="dot">.</hi> Dutiye – <hi rend="bold">varabhaṇḍa</hi>nti muttāmaṇiveḷuriyādi mahagghabhaṇḍaṃ.</p>

<p rend="bodytext" n="683"><hi rend="paranum">683</hi><hi rend="dot">.</hi><hi rend="bold">Anapaloketvā</hi>ti anāpucchitvā. <hi rend="bold">Gaṇaṃ vā</hi>ti mallagaṇabhaṭiputtagaṇādikaṃ. <hi rend="bold">Pūga</hi>nti dhammagaṇaṃ. <hi rend="bold">Seṇi</hi>nti gandhikaseṇidussikaseṇiādikaṃ. Yattha yattha hi rājāno gaṇādīnaṃ gāmanigame niyyātenti ‘‘tumheva ettha anusāsathā’’ti, tattha tattha te eva issarā honti. Tasmā te sandhāya idaṃ vuttaṃ. Ettha ca rājānaṃ vā gaṇādike vā āpucchitvāpi bhikkhunisaṅgho <pb ed="V" n="0.0173" /> āpucchitabbova. <hi rend="bold">Ṭhapetvā kappa</hi>nti titthiyesu vā <pb ed="M" n="0.0184" /> aññabhikkhunīsu vā pabbajitapubbaṃ kappagatikaṃ ṭhapetvāti. Sesaṃ uttānameva.</p>

<p rend="bodytext">Corīvuṭṭhāpanasamuṭṭhānaṃ – kenaci karaṇīyena pakkantāsu bhikkhunīsu agantvā khaṇḍasīmaṃ yathānisinnaṭṭhāneyeva attano nissitakaparisāya saddhiṃ vuṭṭhāpentiyā vācācittato samuṭṭhāti, khaṇḍasīmaṃ vā nadiṃ vā gantvā vuṭṭhāpentiyā kāyavācācittato samuṭṭhāti, anāpucchā vuṭṭhāpanavasena kiriyākiriyaṃ, saññāvimokkhaṃ, sacittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</p>

<p rend="centre">Dutiyasikkhāpadaṃ.</p>

<p rend="title">3. Tatiyasaṅghādisesasikkhāpadavaṇṇanā</p>

<p rend="bodytext" n="692"><hi rend="paranum">692</hi><hi rend="dot">.</hi> Tatiye <pb ed="P" n="4.0911" /> – <hi rend="bold">parikkhepaṃ atikkāmentiyā</hi>ti ettha ekaṃ pādaṃ atikkāmentiyā thullaccayaṃ, dutiyena atikkantamatte saṅghādiseso. <hi rend="bold">Aparikkhittassa gāmassa upacāra</hi>nti ettha parikkhepārahaṭṭhānaṃ ekena pādena atikkamati thullaccayaṃ, dutiyena atikkantamatte saṅghādiseso. Apicettha sakagāmato nikkhamantiyā gāmantarapaccayā anāpatti, nikkhamitvā pana gāmantaraṃ gacchantiyā padavāre padavāre dukkaṭaṃ, ekena pādena itarassa gāmassa parikkhepe vā upacāre vā atikkantamatte thullaccayaṃ, dutiyena atikkantamatte saṅghādiseso. Tato nikkhamitvā puna sakagāmaṃ pavisantiyāpi eseva nayo. Sace pana khaṇḍapākārena vā vatichiddena vā bhikkhunivihārabhūmiyeva sakkā hoti pavisituṃ, evaṃ pavisamānāya kappiyabhūmiṃ nāma paviṭṭhā hoti, tasmā vaṭṭati. Sacepi hatthipiṭṭhiādīhi vā iddhiyā vā pavisati, vaṭṭatiyeva. Padasā gamanameva hi idhādhippetaṃ. Teneva ‘‘paṭhamaṃ pādaṃ atikkāmentiyā’’tiādimāha.</p>

<p rend="bodytext">Dve gāmā bhikkhunivihārena sambaddhavatikā honti, yasmiṃ gāme bhikkhunivihāro, tattha piṇḍāya caritvā puna vihāraṃ pavisitvā sace vihāramajjhena itarassa gāmassa maggo atthi, gantuṃ vaṭṭati. Tato pana gāmato teneva maggena paccāgantabbaṃ. Sace gāmadvārena nikkhamitvā āgacchati, purimanayeneva āpattibhedo veditabbo. Sakagāmato kenaci <pb ed="M" n="0.0185" /> karaṇīyena bhikkhunīhi saddhiṃ nikkhantāya puna pavisanakāle hatthi vā muccati, ussāraṇā vā hoti, itarā <pb ed="V" n="0.0174" /> bhikkhuniyo sahasā gāmaṃ pavisanti, yāva aññā bhikkhunī āgacchati, tāva bahigāmadvāre ṭhātabbaṃ. Sace na āgacchati, dutiyikā bhikkhunī pakkantā nāma hoti, pavisituṃ vaṭṭati.</p>

<p rend="bodytext">Pubbe mahāgāmo hoti, majjhe bhikkhunivihāro. Pacchā taṃ gāmaṃ cattāro janā labhitvā visuṃ visuṃ vatiparikkhepaṃ katvā vibhajitvā bhuñjanti, vihārato ekaṃ gāmaṃ gantuṃ vaṭṭati. Tato aparaṃ gāmaṃ dvārena vā vatichiddena <pb ed="P" n="4.0912" /> vā pavisituṃ na vaṭṭati. Puna vihārameva paccāgantuṃ vaṭṭati. Kasmā? Vihārassa catugāmasādhāraṇattā.</p>

<p rend="bodytext"><hi rend="bold">Antaravāsako temiyatī</hi>ti yattha yathā timaṇḍalapaṭicchādanaṃ hoti; evaṃ nivatthāya bhikkhuniyā vassakāle titthena vā atitthena vā otaritvā yattha katthaci uttarantiyā ekadvaṅgulamattampi antaravāsako temiyati. Sesaṃ nadīlakkhaṇaṃ nadīnimittakathāya āvi bhavissati. Evarūpaṃ nadiṃ titthena vā atitthena vā otaritvā uttaraṇakāle paṭhamaṃ pādaṃ uddharitvā tīre ṭhapentiyā thullaccayaṃ, dutiyapāduddhāre saṅghādiseso. Setunā gacchati, anāpatti. Padasā otaritvā uttaraṇakāle setuṃ ārohitvā uttarantiyāpi anāpatti. Setunā pana gantvā uttaraṇakāle padasā gacchantiyā āpattiyeva. Yānanāvāākāsagamanādīsupi eseva nayo. Orimatīrato pana paratīrameva akkamantiyā anāpatti. Rajanakammatthaṃ gantvā dārusaṅkaḍḍhanādikiccena dve tisso ubhayatīresu vicaranti, vaṭṭati. Sace panettha kāci kalahaṃ katvā itaraṃ tīraṃ gacchati, āpatti. Dve ekato uttaranti, ekā majjhe nadiyā kalahaṃ katvā nivattitvā orimatīrameva āgacchati, āpatti. Itarissā pana ayaṃ pakkantaṭṭhāne ṭhitā hoti, tasmā paratīraṃ gacchantiyāpi anāpatti. Nhāyituṃ vā pātuṃ vā otiṇṇā tameva tīraṃ paccuttarati, anāpatti.</p>

<p rend="bodytext"><hi rend="bold">Saha aruṇuggamanā</hi>ti ettha sace sajjhāyaṃ vā padhānaṃ vā aññaṃ vā kiñci kammaṃ kurumānā purearuṇeyeva dutiyikāya santikaṃ gamissāmīti ābhogaṃ karoti, ajānantiyā eva cassā aruṇo uggacchati, anāpatti. Atha pana ‘‘yāva aruṇuggamanā idheva bhavissāmī’’ti vā anābhogena vā vihārassa ekadese acchati, dutiyikāya hatthapāsaṃ na <pb ed="M" n="0.0186" /> otarati, aruṇuggamane saṅghādiseso. Hatthapāsoyeva hi idha pamāṇaṃ, hatthapāsātikkame ekagabbhopi na rakkhati.</p>

<p rend="bodytext"><hi rend="bold">Agāmake</hi><pb ed="V" n="0.0175" /><hi rend="bold">araññe</hi>ti ettha ‘‘nikkhamitvā bahi indakhīlā sabbametaṃ arañña’’nti evaṃ vuttalakkhaṇameva araññaṃ. Taṃ panetaṃ kevalaṃ gāmābhāvena ‘‘agāmaka’’nti vuttaṃ, na viñjhāṭavisadisatāya. Tādise <pb ed="P" n="4.0913" /> araññe okkante dassanūpacāre vijahite sacepi savanūpacāro atthi, āpatti. Teneva vuttaṃ aṭṭhakathāyaṃ ‘‘sace bhikkhunīsu mahābodhiaṅgaṇaṃ pavisantīsu ekā bahi tiṭṭhati, tassāpi āpatti. Lohapāsādaṃ pavisantīsupi pariveṇaṃ pavisantīsupi eseva nayo. Mahācetiyaṃ vandamānāsu ekā uttaradvārena nikkhamitvā gacchati, tassāpi āpatti. Thūpārāmaṃ pavisantīsu ekā bahi tiṭṭhati, tassāpi āpattī’’ti. Ettha ca dassanūpacāro nāma yattha ṭhitaṃ dutiyikā passati. Sace pana sāṇipākārantarikāpi hoti, dassanūpacāraṃ vijahati nāma. Savanūpacāro nāma yattha ṭhitā maggamūḷhasaddena viya dhammasavanārocanasaddena viya ca ‘‘ayye’’ti saddāyantiyā saddaṃ suṇāti. Ajjhokāse dūrepi dassanūpacāro nāma hoti. So evarūpe savanūpacāre vijahite na rakkhati, vijahitamatteva āpatti saṅghādisesassa.</p>

<p rend="bodytext">Ekā maggaṃ gacchantī ohīyati. Saussāhā ce hutvā idāni pāpuṇissāmīti anubandhati, anāpatti. Sace purimāyo aññena maggena gacchanti, pakkantā nāma honti, anāpattiyeva. Dvinnaṃ gacchantīnaṃ ekā anubandhituṃ asakkontī ‘‘gacchatu aya’’nti ohīyati, itarāpi ‘‘ohīyatu aya’’nti, gacchati, dvinnampi āpatti. Sace pana gacchantīsu purimāpi aññaṃ maggaṃ gaṇhāti, pacchimāpi aññaṃ, ekā ekissā pakkantaṭṭhāne tiṭṭhati, dvinnampi anāpatti.</p>

<p rend="bodytext" n="693"><hi rend="paranum">693</hi><hi rend="dot">.</hi><hi rend="bold">Pakkhasaṅkantā vā</hi>ti titthāyatanaṃ saṅkantā, sesaṃ uttānameva. Paṭhamapārājikasamuṭṭhānaṃ – kiriyaṃ, saññāvimokkhaṃ, sacittakaṃ, paṇṇattivajjaṃ, kāyakammaṃ, ticittaṃ, tivedananti.</p>

<p rend="centre">Tatiyasikkhāpadaṃ.</p>

<p rend="title">4. Catutthasaṅghādisesasikkhāpadavaṇṇanā</p>

<p rend="bodytext" n="694-698"><hi rend="paranum">694-698</hi><hi rend="dot">.</hi> Catutthe <pb ed="M" n="0.0187" /> – <hi rend="bold">pādapīṭhaṃ</hi> nāma dhotapādaṭṭhapanakaṃ. <hi rend="bold">Pādakaṭhalikā</hi> nāma adhotapādaṭṭhapanakaṃ <pb ed="V" n="0.0176" />. <hi rend="bold">Anaññāya gaṇassa chanda</hi>nti tasseva kārakagaṇassa chandaṃ ajānitvā. <hi rend="bold">Vatte vattanti</hi>nti tecattālīsappabhede netthāravatte vattamānaṃ. Sesaṃ uttānameva.</p>

<p rend="bodytext">Dhuranikkhepasamuṭṭhānaṃ – kāyavācācittato samuṭṭhāti, kiriyākiriyaṃ, saññāvimokkhaṃ, sacittakaṃ <pb ed="P" n="4.0914" />, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</p>

<p rend="centre">Catutthasikkhāpadaṃ.</p>

<p rend="title">5. Pañcamasaṅghādisesasikkhāpadavaṇṇanā</p>

<p rend="bodytext" n="701"><hi rend="paranum">701</hi><hi rend="dot">.</hi> Pañcame – <hi rend="bold">ekato avassute</hi>ti ettha ‘‘bhikkhuniyā avassutabhāvo daṭṭhabbo’’ti mahāpaccariyaṃ vuttaṃ. Mahāaṭṭhakathāyaṃ panetaṃ na vuttaṃ, taṃ pāḷiyā sameti. Sesaṃ uttānameva.</p>

<p rend="bodytext">Paṭhamapārājikasamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, akusalacittaṃ, dvivedananti.</p>

<p rend="centre">Pañcamasikkhāpadaṃ.</p>

<p rend="title">6. Chaṭṭhasaṅghādisesasikkhāpadavaṇṇanā</p>

<p rend="bodytext" n="705-706"><hi rend="paranum">705-706</hi><hi rend="dot">.</hi> Chaṭṭhe – <hi rend="bold">yato tva</hi>nti yasmā tvaṃ. <hi rend="bold">Uyyojeti āpatti dukkaṭassā</hi>tiādikā saṅghādisesapariyosānā āpattiyo kassā hontīti? Uyyojikāya. Vuttañcetaṃ parivārepi –</p>

<p rend="gatha1">‘‘Na deti na paṭiggaṇhāti, paṭiggaho tena na vijjati;</p>

<p rend="gatha2">Āpajjati garukaṃ na lahukaṃ, tañca paribhogapaccayā;</p>

<p rend="gathalast">Pañhā mesā kusalehi cintitā’’ti. (pari. 481);</p>

<p rend="bodytext">Ayañhi <pb ed="M" n="0.0188" /> gāthā imaṃ uyyojikaṃ sandhāya vuttā. Itarissā pana āpattibhedo paṭhamasikkhāpade vibhattoti. Sesaṃ uttānameva.</p>

<p rend="bodytext">Tisamuṭṭhānaṃ <pb ed="V" n="0.0177" /> – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, tivedananti.</p>

<p rend="centre">Chaṭṭhasikkhāpadaṃ.</p>

<p rend="title">7. Sattamasaṅghādisesasikkhāpadavaṇṇanā</p>

<p rend="bodytext" n="709"><hi rend="paranum">709</hi><hi rend="dot">.</hi> Sattame – <hi rend="bold">yāvatatiyaka</hi>padattho mahāvibhaṅge vuttanayeneva veditabbo. Sesaṃ uttānamevāti.</p>

<p rend="bodytext">Samanubhāsanasamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</p>

<p rend="centre">Sattamasikkhāpadaṃ.</p>

<p rend="title">8. Aṭṭhamasaṅghādisesasikkhāpadavaṇṇanā</p>

<p rend="bodytext" n="715"><hi rend="paranum">715</hi><hi rend="dot">.</hi> Aṭṭhame – <hi rend="bold">kismiñcideva adhikaraṇe</hi>ti catunnaṃ aññatarasmiṃ. Padabhājane pana kevalaṃ adhikaraṇavibhāgaṃ dassetuṃ <pb ed="P" n="4.0915" /> ‘‘adhikaraṇaṃ nāma cattāri adhikaraṇānī’’tiādi vuttaṃ. Sesaṃ uttānameva saddhiṃ samuṭṭhānādīhīti.</p>

<p rend="centre">Aṭṭhamasikkhāpadaṃ.</p>

<p rend="title">9. Navamasaṅghādisesasikkhāpadavaṇṇanā</p>

<p rend="bodytext" n="723"><hi rend="paranum">723</hi><hi rend="dot">.</hi> Navame – <hi rend="bold">saṃsaṭṭhā</hi>ti missībhūtā. <hi rend="bold">Ananulomikenā</hi>ti pabbajitānaṃ ananulomena kāyikavācasikena. <hi rend="bold">Saṃsaṭṭhā</hi>ti gihīnaṃ koṭṭanapacanagandhapisanamālāganthanādinā kāyikena sāsanapaṭisāsanāharaṇasañcarittādinā vācasikena ca saṃsaṭṭhā. Pāpo kittisaddo etāsanti <hi rend="bold">pāpasaddā</hi><pb ed="M" n="0.0189" />. Pāpo ājīvasaṅkhāto siloko etāsanti <hi rend="bold">pāpasilokā</hi>. Sesaṃ uttānameva saddhiṃ samuṭṭhānādīhīti.</p>

<p rend="centre">Navamasikkhāpadaṃ.</p>

<p rend="title">10. Dasamasaṅghādisesasikkhāpadavaṇṇanā</p>

<p rend="bodytext" n="727"><hi rend="paranum">727</hi><hi rend="dot">.</hi> Dasame <pb ed="V" n="0.0178" /> – <hi rend="bold">evācārā</hi>ti evaṃācārā. Yādiso tumhākaṃ ācāro, tādisā ācārāti attho. Esa nayo sabbattha. <hi rend="bold">Uññāyā</hi>ti avaññāya nīcaṃ katvā jānanāya. <hi rend="bold">Paribhavenā</hi>ti kiṃ imā karissantīti evaṃ paribhavitvā jānanena. <hi rend="bold">Akkhantiyā</hi>ti asahanatāya; kodhenāti attho. <hi rend="bold">Vebhassiyā</hi>ti balavabhassabhāvena; attano balappakāsanena samutrāsanenāti attho. <hi rend="bold">Dubbalyā</hi>ti tumhākaṃ dubbalabhāvena. Sabbattha uññāya ca paribhavena cāti evaṃ samuccayattho daṭṭhabbo. <hi rend="bold">Viviccathā</hi>ti vinā hotha. Sesaṃ uttānameva saddhiṃ samuṭṭhānādīhīti.</p>

<p rend="centre">Dasamasikkhāpadaṃ.</p>

<p rend="bodytext"><hi rend="bold">Uddiṭṭhā kho ayyāyo sattarasa saṅghādisesā</hi>ti ettha channaṃ paṭhamāpattikānaṃ anantarā sañcarittaṃ, dve duṭṭhadosāti imāni tīṇi sikkhāpadāni mahāvibhaṅgato pakkhipitvā <hi rend="bold">nava paṭhamāpattikā,</hi> catunnaṃ yāvatatiyakānaṃ anantarā mahāvibhaṅgatopi cattāro yāvatatiyake pakkhipitvā <hi rend="bold">aṭṭha yāvatatiyakā</hi> veditabbā. Evaṃ sabbepi pātimokkhuddesamaggena <pb ed="P" n="4.0916" /> uddiṭṭhā kho ayyāyo sattarasa saṅghādisesā dhammāti evamettha attho daṭṭhabbo. Sesaṃ uttānameva aññatra pakkhamānattā. Taṃ pana khandhake vitthārena vaṇṇayissāmāti.</p>

<p rend="centre">Samantapāsādikāya vinayasaṃvaṇṇanāya bhikkhunīvibhaṅge</p>

<p rend="centre">Sattarasakavaṇṇanā niṭṭhitā.</p>

<p rend="centre">Saṅghādisesakaṇḍaṃ niṭṭhitaṃ.</p>

<p rend="chapter">3. Nissaggiyakaṇḍaṃ (bhikkhunīvibhaṅgavaṇṇanā)</p>

<p rend="title">Paṭhamanissaggiyapācittiyasikkhāpadavaṇṇanā</p>

<p rend="gatha1">Tiṃsa <pb ed="M" n="0.0190" /><pb ed="V" n="0.0179" /> nissaggiyā dhammā, bhikkhunīnaṃ pakāsitā;</p>

<p rend="gathalast">Ye tesaṃ dāni bhavati, ayaṃ saṃvaṇṇanākkamo.</p>

<p rend="bodytext" n="733"><hi rend="paranum">733</hi><hi rend="dot">.</hi><hi rend="bold">Āmattikāpaṇa</hi>nti amattāni vuccanti bhājanāni; tāni ye vikkiṇanti, te vuccanti āmattikā; tesaṃ āpaṇo <hi rend="bold">āmattikāpaṇo;</hi> taṃ vā pasāressantīti attho.</p>

<p rend="bodytext" n="734"><hi rend="paranum">734</hi><hi rend="dot">.</hi><hi rend="bold">Pattasannicayaṃ kareyyā</hi>ti pattasannidhiṃ kareyya; ekāhaṃ anadhiṭṭhahitvā vā avikappetvā vā pattaṃ ṭhapeyyāti attho. Sesaṃ mahāvibhaṅge vuttanayeneva veditabbaṃ. Ayameva hi viseso – tattha dasāhaṃ parihāro, idha ekāhampi natthi. Sesaṃ tādisameva.</p>

<p rend="bodytext">Idampi kathinasamuṭṭhānaṃ – kāyavācato kāyavācācittato ca samuṭṭhāti, akiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</p>

<p rend="centre">Paṭhamasikkhāpadaṃ.</p>

<p rend="title">Dutiyanissaggiyapācittiyasikkhāpadavaṇṇanā</p>

<p rend="bodytext" n="738"><hi rend="paranum">738</hi><hi rend="dot">.</hi> Dutiye – <hi rend="bold">duccoḷā</hi>ti virūpacoḷā; jiṇṇacoḷāti attho. <hi rend="bold">Apayyāhī</hi>ti api ayyāhi.</p>

<p rend="bodytext" n="740"><hi rend="paranum">740</hi><hi rend="dot">.</hi><hi rend="bold">Ādissa</hi><pb ed="V" n="0.0180" /><hi rend="bold">dinna</hi>nti sampattā bhājentūti vatvāpi idaṃ gaṇassa idaṃ tumhākaṃ dammīti vatvā vā dātukamyatāya pādamūle ṭhapetvā vā dinnampi ādissa dinnaṃ nāma hoti. Etaṃ sabbampi akālacīvaraṃ. <hi rend="bold">Ayyāya dammī</hi>ti evaṃ paṭiladdhaṃ pana yathādāneyeva upanetabbaṃ. Sesaṃ uttānameva.</p>

<p rend="bodytext">Tisamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, tivedananti.</p>

<p rend="centre">Dutiyasikkhāpadaṃ.</p>

<p rend="title">Tatiyanissaggiyapācittiyasikkhāpadavaṇṇanā</p>

<p rend="bodytext" n="743-745"><hi rend="paranum">743-745</hi><hi rend="dot">.</hi> Tatiye <pb ed="P" n="4.0917" /><pb ed="M" n="0.0191" /> – <hi rend="bold">handā</hi>ti gaṇha. <hi rend="bold">Sayaṃ acchindatī</hi>ti ekaṃ datvā ekaṃ acchindantiyā ekaṃ nissaggiyaṃ, bahūsu bahūni. Sace saṃharitvā ṭhapitāni ekato acchindati, vatthugaṇanāya āpattiyo. Bandhitvā ṭhapitesu pana ekāva āpatti. Sesaṃ uttānameva.</p>

<p rend="bodytext">Tisamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</p>

<p rend="centre">Tatiyasikkhāpadaṃ.</p>

<p rend="title">Catutthanissaggiyapācittiyasikkhāpadavaṇṇanā</p>

<p rend="bodytext" n="748"><hi rend="paranum">748</hi><hi rend="dot">.</hi> Catutthe – <hi rend="bold">kayenā</hi>ti mūlena. <hi rend="bold">Na me āvuso sappinā attho; telena me attho</hi>ti idaṃ kira sā āhaṭasappiṃ datvā telampi āharissatīti maññamānā āha. <hi rend="bold">Viññāpetvā</hi>ti jānāpetvā; idaṃ nāma āharāti yācitvā vā.</p>

<p rend="bodytext" n="752"><hi rend="paranum">752</hi><hi rend="dot">.</hi><hi rend="bold">Taññeva viññāpetī</hi>ti yaṃ paṭhamaṃ viññattaṃ taṃ thokaṃ nappahoti, tasmā puna taññeva viññāpetīti attho. <hi rend="bold">Aññañca viññāpetī</hi>ti sace paṭhamaṃ sappiviññattaṃ, yamakaṃ pacitabbanti ca vejjena vuttattā telena attho hoti, tato telenāpi me atthoti evaṃ aññañca viññāpeti. <hi rend="bold">Ānisaṃsaṃ dassetvā</hi>ti sace kahāpaṇassa sappi ābhataṃ hoti, iminā <pb ed="V" n="0.0181" /> mūlena diguṇaṃ telaṃ labbhati, tenāpi ca idaṃ kiccaṃ nipphajjati, tasmā telaṃ āharāti evaṃ ānisaṃsaṃ dassetvā viññāpetīti. Sesaṃ uttānameva.</p>

<p rend="bodytext">Chasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</p>

<p rend="centre">Catutthasikkhāpadaṃ.</p>

<p rend="title">Pañcamanissaggiyapācittiyasikkhāpadavaṇṇanā</p>

<p rend="bodytext" n="753"><hi rend="paranum">753</hi><hi rend="dot">.</hi> Pañcame <pb ed="M" n="0.0192" /> – <hi rend="bold">na me sikkhamāne</hi>ti idaṃ kira sā kuladhītā ‘‘ayaṃ addhā evaṃ vuttā idaṃ telaṃ ṭhapetvā sappimpi me attano kulagharā āharissatī’’ti maññamānā āha. <hi rend="bold">Cetāpetvā</hi>ti jānāpetvā icceva attho. Sesaṃ sabbattha catutthasadisamevāti.</p>

<p rend="centre">Pañcamasikkhāpadaṃ.</p>

<p rend="title">Chaṭṭhanissaggiyapācittiyasikkhāpadavaṇṇanā</p>

<p rend="bodytext" n="758"><hi rend="paranum">758</hi><hi rend="dot">.</hi> Chaṭṭhe <pb ed="P" n="4.0918" /> – <hi rend="bold">chandaka</hi>nti ‘‘idaṃ nāma dhammakiccaṃ karissāma, yaṃ sakkotha; taṃ dethā’’ti evaṃ paresaṃ chandañca ruciñca uppādetvā gahitaparikkhārassetaṃ adhivacanaṃ. <hi rend="bold">Aññadatthikenā</hi>ti aññassatthāya dinnena. <hi rend="bold">Aññuddisikenā</hi>ti aññaṃ uddisitvā dinnena. <hi rend="bold">Saṅghikenā</hi>ti saṅghassa pariccattena.</p>

<p rend="bodytext" n="762"><hi rend="paranum">762</hi><hi rend="dot">.</hi><hi rend="bold">Sesakaṃ upanetī</hi>ti yadatthāya dinno, taṃ cetāpetvā avasesaṃ aññassatthāya upaneti. <hi rend="bold">Sāmike apaloketvā</hi>ti ‘‘tumhehi cīvaratthāya dinno, amhākañca cīvaraṃ atthi, telādīhi pana attho’’ti evaṃ āpucchitvā upaneti. <hi rend="bold">Āpadāsū</hi>ti tathārūpesu upaddavesu; bhikkhuniyo vihāraṃ chaḍḍetvā pakkamanti, evarūpāsu āpadāsu yaṃ vā taṃ vā cetāpetuṃ vaṭṭati. Sesaṃ uttānameva.</p>

<p rend="bodytext">Chasamuṭṭhānaṃ <pb ed="V" n="0.0182" /> – kiriyākiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</p>

<p rend="centre">Chaṭṭhasikkhāpadaṃ.</p>

<p rend="title">Sattamanissaggiyapācittiyasikkhāpadavaṇṇanā</p>

<p rend="bodytext" n="764"><hi rend="paranum">764</hi><hi rend="dot">.</hi> Sattame – <hi rend="bold">saññācikenā</hi>ti sayaṃ yācitakena. Etadevettha nānākaraṇaṃ. Sesaṃ chaṭṭhasadisamevāti.</p>

<p rend="centre">Sattamasikkhāpadaṃ.</p>

<p rend="title">Aṭṭhamanissaggiyapācittiyasikkhāpadavaṇṇanā</p>

<p rend="bodytext" n="769"><hi rend="paranum">769</hi><hi rend="dot">.</hi> Aṭṭhame <pb ed="M" n="0.0193" /> – <hi rend="bold">mahājanikenā</hi>ti gaṇassa pariccattena. Etadevettha nānākaraṇaṃ.</p>

<p rend="centre">Aṭṭhamasikkhāpadaṃ.</p>

<p rend="title">Navamanissaggiyapācittiyasikkhāpadavaṇṇanā</p>

<p rend="bodytext" n="774"><hi rend="paranum">774</hi><hi rend="dot">.</hi> Navamasikkhāpade – <hi rend="bold">saññācikenā</hi>ti idaṃ padaṃ ito adhikataraṃ.</p>

<p rend="centre">Navamasikkhāpadaṃ.</p>

<p rend="title">Dasamanissaggiyapācittiyasikkhāpadavaṇṇanā</p>

<p rend="bodytext" n="778"><hi rend="paranum">778</hi><hi rend="dot">.</hi> Dasame – <hi rend="bold">pariveṇaṃ undriyatī</hi>ti pariveṇaṃ vinassati; paripatatīti attho. Idañca padaṃ <hi rend="bold">puggalikena saññācikenā</hi>ti idañca ettakameva nānākaraṇaṃ. Sesaṃ pubbasadisamevāti.</p>

<p rend="centre">Dasamasikkhāpadaṃ.</p>

<p rend="title">Ekādasamanissaggiyapācittiyasikkhāpadavaṇṇanā</p>

<p rend="bodytext" n="784"><hi rend="paranum">784</hi><hi rend="dot">.</hi> Ekādasame <pb ed="P" n="4.0919" /><pb ed="V" n="0.0183" /> – <hi rend="bold">garupāvuraṇa</hi>nti sītakāle pāvuraṇaṃ. <hi rend="bold">Catukkaṃsaparama</hi>nti ettha kaṃso nāma catukkahāpaṇiko hoti; tasmā padabhājane ‘‘soḷasakahāpaṇagghanaka’’nti vuttaṃ.</p>

<p rend="centre">Ekādasamasikkhāpadaṃ.</p>

<p rend="title">Dvādasamanissaggiyapācittiyasikkhāpadavaṇṇanā</p>

<p rend="bodytext" n="789"><hi rend="paranum">789</hi><hi rend="dot">.</hi> Dvādasame – <hi rend="bold">lahupāvuraṇa</hi>nti uṇhakāle pāvuraṇaṃ. Sesaṃ sikkhāpadadvayepi uttānameva.</p>

<p rend="bodytext">Chasamuṭṭhānaṃ <pb ed="M" n="0.0194" /> – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</p>

<p rend="centre">Dvādasamasikkhāpadaṃ.</p>

<p rend="bodytext"><hi rend="bold">Uddiṭṭhā kho ayyāyo tiṃsa nissaggiyā pācittiyā dhammā</hi>ti ettha mahāvibhaṅge cīvaravaggato dhovanañca paṭiggahaṇañcāti dve sikkhāpadāni apanetvā akālacīvaraṃ kālacīvaranti adhiṭṭhahitvā bhājitasikkhāpadena ca parivattetvā acchinnacīvarena ca paṭhamavaggo pūretabbo. Puna eḷakalomavaggassa ādito satta sikkhāpadāni apanetvā satta aññadatthikāni pakkhipitvā dutiyavaggo pūretabbo. Tatiyavaggato paṭhamapattaṃ vassikasāṭikaṃ āraññakasikkhāpadanti imāni tīṇi apanetvā pattasannicayagarupāvuraṇalahupāvuraṇasikkhāpadehi tatiyavaggo pūretabbo. Iti bhikkhunīnaṃ dvādasa sikkhāpadāni ekatopaññattāni, aṭṭhārasa ubhatopaññattānīti evaṃ sabbepi pātimokkhuddesamaggena ‘‘uddiṭṭhā kho ayyāyo tiṃsa nissaggiyā pācittiyā dhammā’’ti evamettha attho daṭṭhabbo. Sesaṃ vuttanayamevāti.</p>

<p rend="centre">Samantapāsādikāya vinayasaṃvaṇṇanāya bhikkhunīvibhaṅge</p>

<p rend="centre">Tiṃsakavaṇṇanā niṭṭhitā.</p>

<p rend="centre">Nissaggiyakaṇḍaṃ niṭṭhitaṃ.</p>

<p rend="chapter">4. Pācittiyakaṇḍaṃ (bhikkhunīvibhaṅgavaṇṇanā)</p>

<p rend="group">1. Lasuṇavaggo</p>

<p rend="title">1. Paṭhamalasuṇasikkhāpadavaṇṇanā</p>

<p rend="gatha1">Tiṃsakānantaraṃ <pb ed="M" n="0.0195" /><pb ed="V" n="0.0184" /> dhammā, chasaṭṭhisatasaṅgahā;</p>

<p rend="gathalast">Saṅgītā ye ayaṃ dāni, hoti tesampi vaṇṇanā.</p>

<p rend="bodytext" n="793"><hi rend="paranum">793</hi><hi rend="dot">.</hi> Tattha lasuṇavaggassa tāva paṭhamasikkhāpade – <hi rend="bold">dve tayo bhaṇḍike</hi>ti dve vā tayo vā poṭṭalike; sampuṇṇamiñjānametaṃ <pb ed="P" n="4.0920" /> adhivacanaṃ. <hi rend="bold">Na mattaṃ jānitvā</hi>ti pamāṇaṃ ajānitvā khettapālassa vārentassa bahuṃ lasuṇaṃ harāpesi.</p>

<p rend="bodytext"><hi rend="bold">Aññataraṃ haṃsayoni</hi>nti suvaṇṇahaṃsayoniṃ. <hi rend="bold">So tāsaṃ ekeka</hi>nti so haṃso jātissaro ahosi, atha pubbasinehena āgantvā tāsaṃ ekekaṃ pattaṃ deti, taṃ tāpanatālanacchedanakkhamaṃ suvaṇṇameva hoti.</p>

<p rend="bodytext" n="795"><hi rend="paranum">795</hi><hi rend="dot">.</hi><hi rend="bold">Māgadhaka</hi>nti magadhesu jātaṃ. Magadharaṭṭhe jātalasuṇameva hi idha lasuṇanti adhippetaṃ, tampi bhaṇḍikalasuṇameva, na ekadvitimiñjakaṃ. Kurundiyaṃ pana jātadesaṃ avatvā ‘‘māgadhakaṃ nāma bhaṇḍikalasuṇa’’nti vuttaṃ. <hi rend="bold">Ajjhohāre ajjhohāre</hi>ti ettha sace dve tayo bhaṇḍike ekatoyeva saṅkhāditvā ajjhoharati, ekaṃ pācittiyaṃ. Bhinditvā ekekaṃ miñjaṃ khādantiyā pana payogagaṇanāya pācittiyānīti.</p>

<p rend="bodytext" n="797"><hi rend="paranum">797</hi><hi rend="dot">.</hi><hi rend="bold">Palaṇḍukā</hi>dīnaṃ <pb ed="V" n="0.0185" /> vaṇṇena vā miñjāya vā nānattaṃ veditabbaṃ – vaṇṇena tāva palaṇḍuko paṇḍuvaṇṇo hoti. Bhañjanako lohitavaṇṇo. Haritako haritapaṇṇavaṇṇo. Miñjāya pana palaṇḍukassa ekā miñjā hoti, bhañjanakassa dve, haritakassa tisso. Cāpalasuṇo amiñjako, aṅkuramattameva hi tassa hoti. Mahāpaccariyādīsu pana ‘‘palaṇḍukassa tīṇi miñjāni, bhañjanakassa dve, haritakassa eka’’nti vuttaṃ <pb ed="M" n="0.0196" />. Ete palaṇḍukādayo sabhāveneva vaṭṭanti. Sūpasampākādīsu pana māgadhakampi vaṭṭati. Tañhi paccamānesu muggasūpādīsu vā macchamaṃsavikatiyā vā telādīsu vā badarasāḷavādīsu vā ambilasākādīsu vā uttaribhaṅgesu vā yattha katthaci antamaso yāgubhattepi pakkhipituṃ vaṭṭati. Sesamettha uttānameva.</p>

<p rend="bodytext">Eḷakalomasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, ticittaṃ, tivedananti.</p>

<p rend="centre">Lasuṇasikkhāpadaṃ paṭhamaṃ.</p>

<p rend="title">2. Dutiyasikkhāpadavaṇṇanā</p>

<p rend="bodytext" n="799"><hi rend="paranum">799</hi><hi rend="dot">.</hi> Dutiye – <hi rend="bold">sambādhe</hi>ti paṭicchannokāse. Tassa vibhāgadassanatthaṃ pana ‘‘ubho upakacchakā muttakaraṇa’’nti vuttaṃ. <hi rend="bold">Ekampi</hi><pb ed="P" n="4.0921" /><hi rend="bold">loma</hi>nti kattariyā vā saṇḍāsakena vā khurena vā yena kenaci ekapayogena vā nānāpayogena vā ekaṃ vā bahūni vā saṃharāpentiyā payogagaṇanāya pācittiyāni, na lomagaṇanāya.</p>

<p rend="bodytext" n="801"><hi rend="paranum">801</hi><hi rend="dot">.</hi><hi rend="bold">Ābādhapaccayā</hi>ti kaṇḍukacchuādiābādhapaccayā saṃharāpentiyā anāpatti. Sesaṃ uttānameva. Catusamuṭṭhānaṃ – kāyato kāyavācato kāyacittato kāyavācācittato ca samuṭṭhāti, kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</p>

<p rend="centre">Dutiyasikkhāpadaṃ.</p>

<p rend="title">3. Tatiyasikkhāpadavaṇṇanā</p>

<p rend="bodytext" n="803-804"><hi rend="paranum">803-804</hi><hi rend="dot">.</hi> Tatiye <pb ed="V" n="0.0186" /> – <hi rend="bold">talaghātake</hi>ti muttakaraṇatalaghātane. <hi rend="bold">Antamaso uppalapattenāpī</hi>ti ettha pattaṃ tāva mahantaṃ, kesarenāpi pahāraṃ dentiyā āpattiyeva.</p>

<p rend="bodytext" n="805"><hi rend="paranum">805</hi><hi rend="dot">.</hi><hi rend="bold">Ābādhapaccayā</hi>ti <pb ed="M" n="0.0197" /> gaṇḍaṃ vā vaṇaṃ vā paharituṃ vaṭṭati. Sesaṃ uttānameva. Paṭhamapārājikasamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, akusalacittaṃ, tivedananti.</p>

<p rend="centre">Tatiyasikkhāpadaṃ.</p>

<p rend="title">4. Catutthasikkhāpadavaṇṇanā</p>

<p rend="bodytext" n="806"><hi rend="paranum">806</hi><hi rend="dot">.</hi> Catutthe – <hi rend="bold">purāṇarājorodhā</hi>ti purāṇe gihibhāve rañño orodhā. <hi rend="bold">Cirāciraṃ gacchatī</hi>ti cirena cirena gacchati. <hi rend="bold">Dhārethā</hi>ti sakkotha. <hi rend="bold">Kassidaṃ kamma</hi>nti vutte anārocitepi etā mayi āsaṅkaṃ karissantīti maññamānā evamāha – ‘‘mayhidaṃ kamma’’nti.</p>

<p rend="bodytext" n="807"><hi rend="paranum">807</hi><hi rend="dot">.</hi><hi rend="bold">Jatumaṭṭhake</hi>ti jatunā kate maṭṭhadaṇḍake. Vatthuvasenevetaṃ vuttaṃ, yaṃkiñci pana daṇḍakaṃ pavesentiyā āpattiyeva. Tenāha – ‘‘antamaso uppalapattampi muttakaraṇaṃ pavesetī’’ti. Etampi ca atimahantaṃ, kesaramattampi pana pavesentiyā āpatti eva. Sesaṃ uttānameva. Samuṭṭhānādīni talaghātake vuttasadisānevāti.</p>

<p rend="centre">Catutthasikkhāpadaṃ.</p>

<p rend="title">5. Pañcamasikkhāpadavaṇṇanā</p>

<p rend="bodytext" n="810"><hi rend="paranum">810</hi><hi rend="dot">.</hi> Pañcame <pb ed="P" n="4.0922" /> – <hi rend="bold">atigambhīraṃ udakasuddhikaṃ ādiyantī</hi>ti atianto pavesetvā udakena dhovanaṃ kurumānā.</p>

<p rend="bodytext" n="812"><hi rend="paranum">812</hi><hi rend="dot">.</hi><hi rend="bold">Kesaggamattampi atikkāmetī</hi>ti vitthārato tatiyaṃ vā catutthaṃ vā aṅgulaṃ gambhīrato dvinnaṃ pabbānaṃ upari kesaggamattampi pavesentiyā pācittiyanti attho. Vuttañhetaṃ mahāpaccariyaṃ <pb ed="V" n="0.0187" /> – ‘‘ekissā aṅguliyā tīṇi pabbāni ādātuṃ na labhati, tiṇṇaṃ vā catunnaṃ vā ekekampi pabbaṃ ādātuṃ na <pb ed="M" n="0.0198" /> labhatī’’ti. Sesaṃ uttānameva. Samuṭṭhānādīnipi talaghātake vuttasadisānevāti.</p>

<p rend="centre">Pañcamasikkhāpadaṃ.</p>

<p rend="title">6. Chaṭṭhasikkhāpadavaṇṇanā</p>

<p rend="bodytext" n="815"><hi rend="paranum">815</hi><hi rend="dot">.</hi> Chaṭṭhe – <hi rend="bold">bhattavissagga</hi>nti bhattakiccaṃ. <hi rend="bold">Pānīyena ca vidhūpanena ca upatiṭṭhitvā</hi>ti ekena hatthena pānīyathālakaṃ ekena bījaniṃ gahetvā bījamānā samīpe ṭhatvāti attho. <hi rend="bold">Accāvadatī</hi>ti pubbepi tumhe evaṃ bhuñjatha, ahaṃ evaṃ upaṭṭhānaṃ karomī’’ti pabbajitacārittaṃ atikkamitvā gehassitakathaṃ kathetīti attho.</p>

<p rend="bodytext" n="817"><hi rend="paranum">817</hi><hi rend="dot">.</hi><hi rend="bold">Yaṃkiñci pānīya</hi>nti suddhaudakaṃ vā hotu, takkadadhimatthurasakhīrādīnaṃ vā aññataraṃ. <hi rend="bold">Yā kāci bījanī</hi>ti antamaso cīvarakaṇṇopi. <hi rend="bold">Hatthapāse tiṭṭhati āpatti pācittiyassā</hi>ti idha ṭhānapaccayāva pācittiyaṃ vuttaṃ. Pahārapaccayā pana khandhake dukkaṭaṃ paññattaṃ.</p>

<p rend="bodytext" n="819"><hi rend="paranum">819</hi><hi rend="dot">.</hi><hi rend="bold">Deti dāpetī</hi>ti pānīyaṃ vā sūpādiṃ vā imaṃ pivatha, iminā bhuñjathāti deti; tālavaṇṭaṃ iminā bījantā bhuñjathāti deti; aññena vā ubhayampi dāpeti, anāpatti. <hi rend="bold">Anupasampannaṃ āṇāpetī</hi>ti upatiṭṭhanatthaṃ sāmaṇeriṃ āṇāpeti, anāpatti. Sesaṃ uttānameva.</p>

<p rend="bodytext">Eḷakalomasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, ticittaṃ, tivedananti.</p>

<p rend="centre">Chaṭṭhasikkhāpadaṃ.</p>

<p rend="title">7. Sattamasikkhāpadavaṇṇanā</p>

<p rend="bodytext" n="822"><hi rend="paranum">822</hi><hi rend="dot">.</hi> Sattame <pb ed="P" n="4.0923" /> – <hi rend="bold">bhuñjissāmīti paṭiggaṇhāti āpatti dukkaṭassā</hi>ti idaṃ payogadukkaṭaṃ nāma, tasmā na kevalaṃ paṭiggahaṇeyeva <pb ed="M" n="0.0199" /> hoti, paṭiggaṇhitvā pana araññato āharaṇepi <pb ed="V" n="0.0188" /> sukkhāpanepi vaddalidivase bhajjanatthāya uddhanasajjanepi kapallasajjanepi dabbisajjanepi dārūni ādāya aggikaraṇepi kapallamhi dhaññapakkhipanepi dabbiyā saṅghaṭṭanesupi koṭṭanatthaṃ udukkhalamusalādisajjanesupi koṭṭanapapphoṭanadhovanādīsupi yāva mukhe ṭhapetvā ajjhoharaṇatthaṃ dantehi saṅkhādati, tāva sabbapayogesu dukkaṭāni, ajjhoharaṇakāle pana ajjhoharaṇagaṇanāya pācittiyāni. Ettha ca viññatti ceva bhojanañca pamāṇaṃ. Tasmā sayaṃ viññāpetvā aññāya bhajjanakoṭṭanapacanāni kārāpetvā bhuñjantiyāpi āpatti. Aññāya viññāpetvā sayaṃ bhajjanādīni katvā bhuñjantiyāpi āpatti. Mahāpaccariyaṃ pana vuttaṃ – ‘‘idaṃ āmakadhaññaṃ nāma mātarampi viññāpetvā bhuñjantiyā pācittiyameva, aviññattiyā laddhaṃ sayaṃ bhajjanādīni katvā vā kārāpetvā vā bhuñjantiyā dukkaṭaṃ. Aññāya viññattiyā laddhaṃ sayaṃ vā bhajjanādīni katvā tāya vā kārāpetvā aññāya vā kārāpetvā bhuñjantiyāpi dukkaṭamevā’’ti. Punapi vuttaṃ ‘‘aññāya viññattiyā laddhaṃ, sayaṃ bhajjanādīni katvā bhuñjantiyā pācittiyameva. Bhajjanādīni kārāpetvā bhuñjantiyā pana dukkaṭa’’nti. Taṃ pubbāparaviruddhaṃ hoti, na hi bhajjanādīnaṃ karaṇe vā kārāpane vā viseso atthi. Mahāaṭṭhakathāyaṃ pana ‘‘aññāya viññattaṃ bhuñjantiyā dukkaṭa’’nti avisesena vuttaṃ.</p>

<p rend="bodytext" n="823"><hi rend="paranum">823</hi><hi rend="dot">.</hi><hi rend="bold">Ābādhapaccayā</hi>ti sedakammādīnaṃ atthāya dhaññaviññattiyā anāpatti. ‘‘Aviññattiyā labbhamānaṃ pana navakammatthāya sampaṭicchituṃ vaṭṭatī’’ti mahāpaccariyaṃ vuttaṃ. <hi rend="bold">Aparaṇṇaṃ viññāpetī</hi>ti ṭhapetvā satta dhaññāni muggamāsādiṃ vā lābukumbhaṇḍādiṃ vā aññaṃ yaṃkiñci ñātakapavāritaṭṭhāne <pb ed="P" n="4.0924" /> viññāpentiyā anāpatti. Āmakadhaññaṃ pana ñātakapavāritaṭṭhāne na vaṭṭati. Sesaṃ uttānameva.</p>

<p rend="bodytext">Catusamuṭṭhānaṃ – kāyato kāyavācato kāyacittato kāyavācācittato ca samuṭṭhāti, kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</p>

<p rend="centre">Sattamasikkhāpadaṃ.</p>

<p rend="title">8. Aṭṭhamasikkhāpadavaṇṇanā</p>

<p rend="bodytext" n="824"><hi rend="paranum">824</hi><hi rend="dot">.</hi> Aṭṭhame <pb ed="M" n="0.0200" /> – nibbiṭṭho rājabhaṭo rañño bhati keṇi etenāti <hi rend="bold">nibbiṭṭharājabhaṭo,</hi> ekaṃ <pb ed="V" n="0.0189" /> ṭhānantaraṃ keṇiyā gahetvā tato laddhaudayoti attho. <hi rend="bold">Taññeva bhaṭapathaṃ yācissāmī</hi>ti rañño keṇiṃ datvā puna taṃyeva ṭhānantaraṃ yācissāmīti cintento. <hi rend="bold">Paribhāsī</hi>ti tā bhikkhuniyo ‘‘mā puna evaṃ karitthā’’ti santajjesi.</p>

<p rend="bodytext" n="826"><hi rend="paranum">826</hi><hi rend="dot">.</hi><hi rend="bold">Sayaṃ chaḍḍetī</hi>ti cattāripi vatthūni ekapayogena chaḍḍentiyā ekāva āpatti, pāṭekkaṃ chaḍḍentiyā vatthugaṇanāya āpattiyo. Āṇattiyampi eseva nayo. Dantakaṭṭhachaḍḍanepi bhikkhuniyā pācittiyameva. Bhikkhussa sabbattha dukkaṭaṃ. Sesaṃ uttānameva.</p>

<p rend="bodytext">Chasamuṭṭhānaṃ – kiriyākiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</p>

<p rend="centre">Aṭṭhamasikkhāpadaṃ.</p>

<p rend="title">9. Navamasikkhāpadavaṇṇanā</p>

<p rend="bodytext" n="830-832"><hi rend="paranum">830-832</hi><hi rend="dot">.</hi> Navame – <hi rend="bold">yaṃ manussānaṃ upabhogaparibhogaṃ ropima</hi>nti khettaṃ vā hotu nāḷikerādiārāmo vā, yattha katthaci ropimaharitaṭṭhāne etāni vatthūni chaḍḍentiyā purimanayeneva āpattibhedo veditabbo. Khette vā ārāme vā nisīditvā bhuñjamānā ucchuādīni vā khādantī; gacchamānā ucchiṭṭhodakacalakādīni haritaṭṭhāne chaḍḍeti, antamaso udakaṃ pivitvā matthakacchinnanāḷikerampi chaḍḍeti, pācittiyameva. Bhikkhuno dukkaṭaṃ. Kasitaṭṭhāne pana nikkhittabīje yāva aṅkuraṃ na uṭṭhahati, tāva sabbesaṃ dukkaṭaṃ <pb ed="P" n="4.0925" />. Anikkhittabījesu khettakoṇādīsu vā asañjātaropimesu khettamariyādādīsu vā chaḍḍetuṃ vaṭṭati. Manussānaṃ kacavarachaḍḍanaṭṭhānepi vaṭṭati. <hi rend="bold">Chaḍḍitakhette</hi>ti manussesu sassaṃ uddharitvā gatesu chaḍḍitakhettaṃ nāma hoti, tattha vaṭṭati. Yattha pana lāyitampi pubbaṇṇādi puna uṭṭhahissatīti rakkhanti, tattha yathāvatthukameva. Sesaṃ uttānameva. Chasamuṭṭhānaṃ – kiriyākiriyaṃ…pe… tivedananti.</p>

<p rend="centre">Navamasikkhāpadaṃ.</p>

<p rend="title">10. Dasamasikkhāpadavaṇṇanā</p>

<p rend="bodytext" n="835"><hi rend="paranum">835</hi><hi rend="dot">.</hi> Dasame <pb ed="M" n="0.0201" /><pb ed="V" n="0.0190" /> – <hi rend="bold">yaṃkiñci nacca</hi>nti naṭādayo vā naccantu soṇḍā vā, antamaso morasuvamakkaṭādayopi, sabbampetaṃ naccameva. <hi rend="bold">Yaṃkiñci gīta</hi>nti yaṃkiñci naṭādīnaṃ vā gītaṃ hotu, ariyānaṃ parinibbānakāle ratanattayaguṇūpasaṃhitaṃ sādhukīḷitagītaṃ vā asaṃyatabhikkhūnaṃ dhammabhāṇakagītaṃ vā, sabbampetaṃ gītameva. <hi rend="bold">Yaṃkiñci vādita</hi>nti tantibaddhādivādanīyabhaṇḍavāditaṃ vā hotu, kuṭabherivāditaṃ vā, antamaso udakabherivāditampi, sabbampetaṃ vāditameva.</p>

<p rend="bodytext" n="836"><hi rend="paranum">836</hi><hi rend="dot">.</hi><hi rend="bold">Dassanāya gacchati āpatti dukkaṭassā</hi>ti padavāragaṇanāya āpatti dukkaṭassa. <hi rend="bold">Yattha ṭhitā passati vā suṇāti vā</hi>ti ekapayogena olokentī passati, tesaṃyeva gītavāditaṃ suṇāti, ekameva pācittiyaṃ. Sace pana ekaṃ disaṃ oloketvā naccaṃ passati, puna aññato oloketvā gāyante passati aññato vādente, pāṭekkā āpattiyo. Bhikkhunī sayampi naccituṃ vā gāyituṃ vā vādituṃ vā na labhati, aññe ‘‘nacca, gāya, vādehī’’ti vattumpi na labhati. ‘‘Cetiyassa upahāraṃ detha, upāsakā’’ti vattumpi ‘‘tumhākaṃ cetiyassa upaṭṭhānaṃ karomā’’ti vutte ‘‘sādhū’’ti sampaṭicchitumpi <pb ed="P" n="4.0926" /> na labhati. Sabbattha pācittiyanti sabbaaṭṭhakathāsu vuttaṃ. Bhikkhuno dukkaṭaṃ. ‘‘Tumhākaṃ cetiyassa upaṭṭhānaṃ karomā’’ti vutte pana ‘‘upaṭṭhānakaraṇaṃ nāma sundara’’nti vattuṃ vaṭṭati.</p>

<p rend="bodytext" n="837"><hi rend="paranum">837</hi><hi rend="dot">.</hi><hi rend="bold">Ārāme ṭhitā</hi>ti ārāme ṭhatvā antarārāme vā bahiārāme vā naccādīni passati vā suṇāti vā, anāpatti. <hi rend="bold">Sati karaṇīye</hi>ti salākabhattādīnaṃ vā atthāya aññena vā kenaci karaṇīyena gantvā gataṭṭhāne passati vā suṇāti vā, anāpatti. <hi rend="bold">Āpadāsū</hi>ti tādisena upaddavena upaddutā samajjaṭṭhānaṃ pavisati, evaṃ pavisitvā passantiyā vā suṇantiyā vā anāpatti. Sesaṃ uttānameva.</p>

<p rend="bodytext">Eḷakalomasamuṭṭhānaṃ – kiriyaṃ, nosaññāvimokkhaṃ, acittakaṃ, lokavajjaṃ, kāyakammaṃ, akusalacittaṃ, tivedananti.</p>

<p rend="centre">Dasamasikkhāpadaṃ.</p>

<p rend="centre">Lasuṇavaggo paṭhamo.</p>

<p rend="group">2. Andhakāravaggo</p>

<p rend="title">1. Paṭhamasikkhāpadavaṇṇanā</p>

<p rend="bodytext" n="839"><hi rend="paranum">839</hi><hi rend="dot">.</hi> Andhakāravaggassa <pb ed="M" n="0.0202" /><pb ed="V" n="0.0191" /> paṭhamasikkhāpade – <hi rend="bold">appadīpe</hi>ti padīpacandasūriyaaggīsu ekenāpi anobhāsite. Tenevassa padabhājane ‘‘anāloke’’ti vuttaṃ. <hi rend="bold">Sallapeyya vā</hi>ti gehassitakathaṃ katheyya.</p>

<p rend="bodytext" n="841"><hi rend="paranum">841</hi><hi rend="dot">.</hi><hi rend="bold">Arahopekkhā aññavihitā</hi>ti na rahoassādāpekkhā rahoassādato aññavihitāva hutvā ñātiṃ vā pucchati, dāne vā pūjāya vā manteti. Sesaṃ uttānameva. Theyyasatthasamuṭṭhānaṃ – kāyacittato kāyavācācittato ca samuṭṭhāti, kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dvivedananti.</p>

<p rend="centre">Paṭhamasikkhāpadaṃ.</p>

<p rend="title">2. Dutiyasikkhāpadavaṇṇanā</p>

<p rend="bodytext" n="842"><hi rend="paranum">842</hi><hi rend="dot">.</hi> Dutiye – <hi rend="bold">paṭicchanne okāse</hi>ti idameva nānaṃ. Sesaṃ sabbaṃ purimasadisamevāti.</p>

<p rend="centre">Dutiyasikkhāpadaṃ.</p>

<p rend="title">3. Tatiyasikkhāpadavaṇṇanā</p>

<p rend="bodytext" n="846"><hi rend="paranum">846</hi><hi rend="dot">.</hi> Tatiye <pb ed="P" n="4.0927" /> – <hi rend="bold">ajjhokāse</hi>ti nānaṃ, sesaṃ sabbaṃ tādisamevāti.</p>

<p rend="centre">Tatiyasikkhāpadaṃ.</p>

<p rend="title">4. Catutthasikkhāpadavaṇṇanā</p>

<p rend="bodytext" n="850-853"><hi rend="paranum">850-853</hi><hi rend="dot">.</hi> Catutthe <pb ed="V" n="0.0192" /> – <hi rend="bold">nikaṇṇika</hi>nti kaṇṇamūlaṃ vuccati; kaṇṇamūle jappeyyāti vuttaṃ hoti. <hi rend="bold">Sati karaṇīye</hi>ti salākabhattādīnaṃ āharaṇatthāya vihāre vā dunnikkhittaṃ paṭisāmanatthāya. Sesaṃ uttānameva. Samuṭṭhānādīni purimasadisānevāti.</p>

<p rend="centre">Catutthasikkhāpadaṃ.</p>

<p rend="title">5. Pañcamasikkhāpadavaṇṇanā</p>

<p rend="bodytext" n="854"><hi rend="paranum">854</hi><hi rend="dot">.</hi> Pañcame <pb ed="M" n="0.0203" /> – <hi rend="bold">gharaṃ sodhentā</hi>ti tesaṃ kira etadahosi – ‘‘theriyā koci kāyikavācasiko vītikkamo na dissati, gharampi tāva sodhemā’’ti, tato gharaṃ sodhentā naṃ addasaṃsu.</p>

<p rend="bodytext" n="856"><hi rend="paranum">856</hi><hi rend="dot">.</hi><hi rend="bold">Anovassakaṃ atikkāmentiyā</hi>ti paṭhamaṃ pādaṃ atikkāmentiyā dukkaṭaṃ, dutiyaṃ atikkāmentiyā pācittiyaṃ, upacārātikkame eseva nayo.</p>

<p rend="bodytext" n="858"><hi rend="paranum">858</hi><hi rend="dot">.</hi><hi rend="bold">Gilānāyā</hi>ti yā tādisena gelaññena āpucchituṃ na sakkoti. <hi rend="bold">Āpadāsū</hi>ti ghare aggi vā uṭṭhito hoti, corā vā; evarūpe upaddave anāpucchā pakkamati, anāpatti. Sesamettha uttānameva.</p>

<p rend="bodytext">Kathinasamuṭṭhānaṃ – kāyavācato kāyavācācittato ca samuṭṭhāti, kiriyākiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</p>

<p rend="centre">Pañcamasikkhāpadaṃ.</p>

<p rend="title">6. Chaṭṭhasikkhāpadavaṇṇanā</p>

<p rend="bodytext" n="860"><hi rend="paranum">860</hi><hi rend="dot">.</hi> Chaṭṭhe – <hi rend="bold">abhinisīdeyyā</hi>ti nisīdeyya. Nisīditvā gacchantiyā ekā āpatti, anisīditvā nipajjitvā gacchantiyā ekā, nisīditvā nipajjitvā gacchantiyā dve.</p>

<p rend="bodytext" n="863"><hi rend="paranum">863</hi><hi rend="dot">.</hi><hi rend="bold">Dhuvapaññatte</hi>ti <pb ed="V" n="0.0193" /> bhikkhunīnaṃ atthāya niccapaññatte. Sesaṃ uttānameva. Kathinasamuṭṭhānaṃ…pe… tivedananti.</p>

<p rend="centre">Chaṭṭhasikkhāpadaṃ.</p>

<p rend="title">7. Sattamasikkhāpadavaṇṇanā</p>

<p rend="bodytext" n="864"><hi rend="paranum">864</hi><hi rend="dot">.</hi> Sattamepi <pb ed="P" n="4.0928" /> – sabbaṃ chaṭṭhe vuttanayeneva veditabbaṃ.</p>

<p rend="centre">Sattamasikkhāpadaṃ.</p>

<p rend="title">8. Aṭṭhamasikkhāpadavaṇṇanā</p>

<p rend="bodytext" n="869"><hi rend="paranum">869</hi><hi rend="dot">.</hi> Aṭṭhame <pb ed="M" n="0.0204" /> – sabbaṃ uttānameva. Tisamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ akusalacittaṃ, dukkhavedananti.</p>

<p rend="centre">Aṭṭhamasikkhāpadaṃ.</p>

<p rend="title">9. Navamasikkhāpadavaṇṇanā</p>

<p rend="bodytext" n="875"><hi rend="paranum">875</hi><hi rend="dot">.</hi> Navame – <hi rend="bold">abhisapeyyā</hi>ti sapathaṃ kareyya. <hi rend="bold">Nirayena abhisapati</hi> nāma ‘‘niraye nibbattāmi, avīcimhi nibbattāmi, niraye nibbattatu, avīcimhi nibbattatū’’ti evamādinā nayena akkosati. <hi rend="bold">Brahmacariyena abhisapati</hi> nāma ‘‘gihinī homi, odātavatthā homi, paribbājikā homi, itarā vā edisā hotū’’ti evamādinā nayena akkosati; vācāya vācāya pācittiyaṃ. Ṭhapetvā pana nirayañca brahmacariyañca ‘‘sunakhī sūkarī kāṇā kuṇī’’tiādinā nayena akkosantiyā vācāya vācāya dukkaṭaṃ.</p>

<p rend="bodytext" n="878"><hi rend="paranum">878</hi><hi rend="dot">.</hi><hi rend="bold">Atthapurekkhārāyā</hi>ti aṭṭhakathaṃ kathentiyā. <hi rend="bold">Dhammapurekkhārāyā</hi>ti pāḷiṃ vācentiyā. <hi rend="bold">Anusāsanipurekkhārāyā</hi>ti ‘‘idānipi tvaṃ edisā, sādhu viramassu, no ce viramasi, addhā puna <pb ed="V" n="0.0194" /> evarūpāni kammāni katvā niraye uppajjissasi, tiracchānayoniyā uppajjissasī’’ti evaṃ anusāsaniyaṃ ṭhatvā vadantiyā anāpatti. Sesaṃ uttānameva.</p>

<p rend="bodytext">Tisamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</p>

<p rend="centre">Navamasikkhāpadaṃ.</p>

<p rend="title">10. Dasamasikkhāpadavaṇṇanā</p>

<p rend="bodytext" n="879"><hi rend="paranum">879</hi><hi rend="dot">.</hi> Dasame – sabbaṃ uttānameva. Dhuranikkhepasamuṭṭhānaṃ – kāyavācācittato samuṭṭhāti, kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalakammaṃ, dukkhavedananti.</p>

<p rend="centre">Dasamasikkhāpadaṃ.</p>

<p rend="centre">Andhakāravaggo dutiyo.</p>

<p rend="group">3. Naggavaggo</p>

<p rend="title">1. Paṭhamasikkhāpadavaṇṇanā</p>

<p rend="bodytext" n="883-886"><hi rend="paranum">883-886</hi><hi rend="dot">.</hi> Naggavaggassa <pb ed="P" n="4.0929" /><pb ed="M" n="0.0205" /> paṭhamasikkhāpade – <hi rend="bold">brahmacariyaṃ ciṇṇenā</hi>ti brahmacariyena ciṇṇena; atha vā brahmacariyassa caraṇenāti; evaṃ karaṇatthe vā sāmiatthe vā upayogavacanaṃ veditabbaṃ. <hi rend="bold">Acchinnacīvarikāyā</hi>ti idaṃ udakasāṭikaṃ sandhāya vuttaṃ, na aññaṃ cīvaraṃ. Tasmā udakasāṭikāya acchinnāya vā naṭṭhāya vā naggāya nhāyantiyā anāpatti. Sacepi udakasāṭikacīvaraṃ mahagghaṃ hoti, na sakkā nivāsetvā bahi gantuṃ, evampi naggāya nhāyituṃ vaṭṭati. Sesamettha uttānameva.</p>

<p rend="bodytext">Eḷakalomasamuṭṭhānaṃ <pb ed="V" n="0.0195" /> – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, ticittaṃ, tivedananti.</p>

<p rend="centre">Paṭhamasikkhāpadaṃ.</p>

<p rend="title">2. Dutiyasikkhāpadavaṇṇanā</p>

<p rend="bodytext" n="887"><hi rend="paranum">887</hi><hi rend="dot">.</hi> Dutiye – sabbaṃ uttānameva. Chasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</p>

<p rend="centre">Dutiyasikkhāpadaṃ.</p>

<p rend="title">3. Tatiyasikkhāpadavaṇṇanā</p>

<p rend="bodytext" n="893-894"><hi rend="paranum">893-894</hi><hi rend="dot">.</hi> Tatiye – <hi rend="bold">anantarāyikinī</hi>ti dasasu antarāyesu ekenapi antarāyena anantarāyā. <hi rend="bold">Dhuraṃ nikkhittamatte</hi>ti dhuraṃ nikkhipitvā sacepi pacchā sibbati, āpattiyevāti attho. Sesaṃ uttānameva.</p>

<p rend="bodytext">Dhuranikkhepasamuṭṭhānaṃ – akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</p>

<p rend="centre">Tatiyasikkhāpadaṃ.</p>

<p rend="title">4. Catutthasikkhāpadavaṇṇanā</p>

<p rend="bodytext" n="898-899"><hi rend="paranum">898-899</hi><hi rend="dot">.</hi> Catutthe <pb ed="M" n="0.0206" /> – pañca ahāni pañcāhaṃ, pañcāhameva <hi rend="bold">pañcāhikaṃ</hi>. Saṅghāṭīnaṃ cāro <hi rend="bold">saṅghāṭicāro;</hi> paribhogavasena vā otāpanavasena vā saṅghaṭitaṭṭhena saṅghāṭīti laddhanāmānaṃ pañcannaṃ cīvarānaṃ parivattananti attho. Tasmāyeva padabhājane ‘‘pañcamaṃ divasaṃ pañca cīvarānī’’tiādimāha. <hi rend="bold">Āpatti pācittiyassā</hi>ti ettha ca ekasmiṃ cīvare ekā āpatti; pañcasu pañca.</p>

<p rend="bodytext" n="900"><hi rend="paranum">900</hi><hi rend="dot">.</hi><hi rend="bold">Āpadāsū</hi>ti <pb ed="V" n="0.0196" /> mahagghaṃ cīvaraṃ, na sakkā hoti corabhayādīsu paribhuñjituṃ; evarūpe upaddave anāpatti. Sesaṃ uttānameva. Kathinasamuṭṭhānaṃ <pb ed="P" n="4.0930" /> – akiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</p>

<p rend="centre">Catutthasikkhāpadaṃ.</p>

<p rend="title">5. Pañcamasikkhāpadavaṇṇanā</p>

<p rend="bodytext" n="903"><hi rend="paranum">903</hi><hi rend="dot">.</hi> Pañcame – <hi rend="bold">cīvarasaṅkamanīya</hi>nti saṅkametabbaṃ cīvaraṃ; aññissā santakaṃ anāpucchā gahitaṃ puna paṭidātabbacīvaranti attho.</p>

<p rend="bodytext" n="906"><hi rend="paranum">906</hi><hi rend="dot">.</hi><hi rend="bold">Āpadāsū</hi>ti sace apārutaṃ vā anivatthaṃ vā corā haranti, evarūpāsu āpadāsu dhārentiyā anāpatti. Sesaṃ uttānameva. Kathinasamuṭṭhānaṃ – kiriyākiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</p>

<p rend="centre">Pañcamasikkhāpadaṃ.</p>

<p rend="title">6. Chaṭṭhasikkhāpadavaṇṇanā</p>

<p rend="bodytext" n="909-910"><hi rend="paranum">909-910</hi><hi rend="dot">.</hi> Chaṭṭhe – <hi rend="bold">aññaṃ parikkhāra</hi>nti yaṃkiñci thālakādīnaṃ vā sappitelādīnaṃ vā aññataraṃ. <hi rend="bold">Ānisaṃsa</hi>nti ‘‘kittakaṃ agghanakaṃ dātukāmatthā’’ti pucchati, ‘‘ettakaṃ nāmā’’ti vadanti, ‘‘āgametha tāva, idāni vatthaṃ mahagghaṃ, katipāhena kappāse āgate samagghaṃ bhavissatī’’ti evaṃ vatvā nivārentiyā anāpatti. Sesaṃ uttānameva.</p>

<p rend="bodytext">Tisamuṭṭhānaṃ <pb ed="M" n="0.0207" /> – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, tivedananti.</p>

<p rend="centre">Chaṭṭhasikkhāpadaṃ.</p>

<p rend="title">7. Sattamasikkhāpadavaṇṇanā</p>

<p rend="bodytext" n="911"><hi rend="paranum">911</hi><hi rend="dot">.</hi> Sattame <pb ed="V" n="0.0197" /> – <hi rend="bold">pakkamiṃsū</hi>ti aññāsampi āgamanaṃ āgamentī ‘‘addhā amhākampi āgamessatī’’ti tattha tattha agamaṃsu. <hi rend="bold">Paṭibāheyyā</hi>ti paṭisedheyya.</p>

<p rend="bodytext" n="915"><hi rend="paranum">915</hi><hi rend="dot">.</hi><hi rend="bold">Ānisaṃsa</hi>nti ‘‘ekissā ekaṃ sāṭakaṃ nappahoti, āgametha tāva, katipāhena uppajjissati, tato bhājessāmī’’ti evaṃ ānisaṃsaṃ dassetvā paṭibāhantiyā anāpatti. Sesaṃ uttānameva.</p>

<p rend="bodytext">Tisamuṭṭhānaṃ – kiriyaṃ, saññāvimokkhaṃ, sacittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</p>

<p rend="centre">Sattamasikkhāpadaṃ.</p>

<p rend="title">8. Aṭṭhamasikkhāpadavaṇṇanā</p>

<p rend="bodytext" n="916-918"><hi rend="paranum">916-918</hi><hi rend="dot">.</hi> Aṭṭhame <pb ed="P" n="4.0931" /> – <hi rend="bold">naṭā</hi> nāma ye nāṭakaṃ nāṭenti. <hi rend="bold">Naṭakā</hi> nāma ye naccanti. <hi rend="bold">Laṅghakā</hi> nāma ye vaṃsavarattādīsu laṅghanakammaṃ karonti. <hi rend="bold">Sokajjhāyikā</hi> nāma māyākārā. <hi rend="bold">Kumbhathūṇikā</hi> nāma ghaṭakena kīḷanakā; bimbisakavādakātipi vadanti. <hi rend="bold">Deti āpatti pācittiyassā</hi>ti ettha cīvaragaṇanāya āpattiyo veditabbā. Sesaṃ uttānameva.</p>

<p rend="bodytext">Chasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</p>

<p rend="centre">Aṭṭhamasikkhāpadaṃ.</p>

<p rend="title">9. Navamasikkhāpadavaṇṇanā</p>

<p rend="bodytext" n="921-924"><hi rend="paranum">921-924</hi><hi rend="dot">.</hi> Navame <pb ed="M" n="0.0208" /> – <hi rend="bold">dubbalacīvarapaccāsāyāti</hi> dubbalāya cīvarapaccāsāya. <hi rend="bold">Ānisaṃsa</hi>nti kiñcāpi ‘‘na mayaṃ ayye sakkomā’’ti vadanti, ‘‘idāni pana tesaṃ kappāso āgamissati <pb ed="V" n="0.0198" />, saddho pasanno puriso āgamissati, addhā dassatī’’ti evaṃ ānisaṃsaṃ dassetvā nivārentiyā anāpatti. Sesaṃ uttānameva.</p>

<p rend="bodytext">Tisamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, tivedananti.</p>

<p rend="centre">Navamasikkhāpadaṃ.</p>

<p rend="title">10. Dasamasikkhāpadavaṇṇanā</p>

<p rend="bodytext" n="927"><hi rend="paranum">927</hi><hi rend="dot">.</hi> Dasame – <hi rend="bold">kathinuddhāraṃ na dassantī</hi>ti kīdiso kathinuddhāro dātabbo, kīdiso na dātabboti? Yassa atthāramūlako ānisaṃso mahā, ubbhāramūlako appo, evarūpo na dātabbo. Yassa pana atthāramūlako ānisaṃso appo, ubbhāramūlako mahā, evarūpo dātabbo. Samānisaṃsopi saddhāparipālanatthaṃ dātabbova.</p>

<p rend="bodytext" n="931"><hi rend="paranum">931</hi><hi rend="dot">.</hi><hi rend="bold">Ānisaṃsa</hi>nti bhikkhunisaṅgho jiṇṇacīvaro, kathinānisaṃsamūlako mahālābhoti <pb ed="P" n="4.0932" /> evarūpaṃ ānisaṃsaṃ dassetvā paṭibāhantiyā anāpatti. Sesaṃ uttānameva.</p>

<p rend="bodytext">Tisamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, tivedananti.</p>

<p rend="centre">Dasamasikkhāpadaṃ.</p>

<p rend="centre">Naggavaggo tatiyo.</p>

<p rend="group">4. Tuvaṭṭavaggo</p>

<p rend="title">1. Paṭhamasikkhāpadavaṇṇanā</p>

<p rend="bodytext" n="933"><hi rend="paranum">933</hi><hi rend="dot">.</hi> Tuvaṭṭavaggassa <pb ed="M" n="0.0209" /><pb ed="V" n="0.0199" /> paṭhamasikkhāpade – <hi rend="bold">tuvaṭṭeyyu</hi>nti nipajjeyyuṃ. Sesaṃ uttānameva. Eḷakalomasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, ticittaṃ, tivedananti.</p>

<p rend="centre">Paṭhamasikkhāpadaṃ.</p>

<p rend="title">2. Dutiyasikkhāpadavaṇṇanā</p>

<p rend="bodytext" n="937"><hi rend="paranum">937</hi><hi rend="dot">.</hi> Dutiye – ekaṃ attharaṇañceva pāvuraṇañca etāsanti <hi rend="bold">ekattharaṇapāvuraṇā;</hi> saṃhārimānaṃ pāvārattharaṇakaṭasārakādīnaṃ ekaṃ antaṃ attharitvā ekaṃ pārupitvā tuvaṭṭentīnametaṃ adhivacanaṃ.</p>

<p rend="bodytext" n="940"><hi rend="paranum">940</hi><hi rend="dot">.</hi><hi rend="bold">Vavatthānaṃ dassetvā</hi>ti majjhe kāsāvaṃ vā kattarayaṭṭhiṃ vā antamaso kāyabandhanampi ṭhapetvā nipajjantīnaṃ anāpattīti attho. Sesaṃ uttānameva. Eḷakalomasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, ticittaṃ, tivedananti.</p>

<p rend="centre">Dutiyasikkhāpadaṃ.</p>

<p rend="title">3. Tatiyasikkhāpadavaṇṇanā</p>

<p rend="bodytext" n="941"><hi rend="paranum">941</hi><hi rend="dot">.</hi> Tatiye – <hi rend="bold">uḷārasambhāvitā</hi>ti uḷārakulā pabbajitattā guṇehi ca uḷārattā uḷārāti sambhāvitā. <hi rend="bold">Issāpakatā</hi>ti issāya apakatā; abhibhūtāti attho. Saññatti bahulā etāsanti <hi rend="bold">saññattibahulā;</hi> divasaṃ mahājanaṃ saññāpayamānāti attho. Viññatti bahulā etāsanti <hi rend="bold">viññattibahulā</hi>. <hi rend="bold">Viññattī</hi>ti hetūdāharaṇādīhi vividhehi nayehi ñāpanā veditabbā, na yācanā.</p>

<p rend="bodytext" n="943"><hi rend="paranum">943</hi><hi rend="dot">.</hi> Caṅkamane <pb ed="M" n="0.0210" /><pb ed="V" n="0.0200" /> nivattanagaṇanāya āpattiyo veditabbā. <hi rend="bold">Tiṭṭhati vā</hi>tiādīsu payogagaṇanāya. <hi rend="bold">Uddisati vā</hi>tiādīsu padādigaṇanāya. Sesaṃ uttānameva.</p>

<p rend="bodytext">Tisamuṭṭhānaṃ – kiriyākiriyaṃ <pb ed="P" n="4.0933" />, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</p>

<p rend="centre">Tatiyasikkhāpadaṃ.</p>

<p rend="title">4. Catutthasikkhāpadavaṇṇanā</p>

<p rend="bodytext" n="949"><hi rend="paranum">949</hi><hi rend="dot">.</hi> Catutthe – <hi rend="bold">sati antarāye</hi>ti dasavidhe antarāye sati. <hi rend="bold">Pariyesitvā na labhatī</hi>ti aññaṃ upaṭṭhāyikaṃ na labhati. <hi rend="bold">Gilānāyā</hi>ti sayaṃ gilānāya. <hi rend="bold">Āpadāsū</hi>ti tathārūpe upaddave sati anāpatti. Sesaṃ uttānameva.</p>

<p rend="bodytext">Dhuranikkhepasamuṭṭhānaṃ – akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</p>

<p rend="centre">Catutthasikkhāpadaṃ.</p>

<p rend="title">5. Pañcamasikkhāpadavaṇṇanā</p>

<p rend="bodytext" n="952"><hi rend="paranum">952</hi><hi rend="dot">.</hi> Pañcame – <hi rend="bold">aññaṃ āṇāpetī</hi>ti ettha sace nikkaḍḍhāti āṇattā ekapayogena bahūnipi dvārāni atikkāmeti, ekā āpatti. Atha imañcimañca dvāraṃ atikkāmehīti evaṃ āṇattā atikkāmeti, dvāragaṇanāya āpattiyo. Sesaṃ uttānameva.</p>

<p rend="bodytext">Tisamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</p>

<p rend="centre">Pañcamasikkhāpadaṃ.</p>

<p rend="title">6. Chaṭṭhasikkhāpadavaṇṇanā</p>

<p rend="bodytext" n="955"><hi rend="paranum">955</hi><hi rend="dot">.</hi> Chaṭṭhe <pb ed="M" n="0.0211" /><pb ed="V" n="0.0201" /> – sabbaṃ uttānameva. Samanubhāsanasamuṭṭhānaṃ – akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</p>

<p rend="centre">Chaṭṭhasikkhāpadaṃ.</p>

<p rend="title">7-8-9. Sattamaaṭṭhamanavamasikkhāpadavaṇṇanā</p>

<p rend="bodytext" n="961"><hi rend="paranum">961</hi><hi rend="dot">.</hi> Sattamaaṭṭhamanavamesu sabbaṃ uttānameva. Sabbāni eḷakalomasamuṭṭhānāni, kiriyāni, nosaññāvimokkhāni, acittakāni, paṇṇattivajjāni, kāyakammāni, ticittāni tivedanānīti.</p>

<p rend="centre">Sattamaaṭṭhamanavamasikkhāpadāni.</p>

<p rend="title">10. Dasamasikkhāpadavaṇṇanā</p>

<p rend="bodytext" n="973"><hi rend="paranum">973</hi><hi rend="dot">.</hi> Dasame – <hi rend="bold">āhundarikā</hi>ti sambādhā.</p>

<p rend="bodytext" n="975"><hi rend="paranum">975</hi><hi rend="dot">.</hi><hi rend="bold">Dhuraṃ nikkhittamatte</hi>ti sacepi dhuraṃ nikkhipitvā pacchā pakkamati, āpattiyevāti <pb ed="P" n="4.0934" /> attho. Pavāretvā pañca yojanāni gacchantiyāpi anāpatti. Chasu vattabbameva natthi. Sace pana tīṇi gantvā teneva maggena paccāgacchati, na vaṭṭati. Aññena maggena āgantuṃ vaṭṭati.</p>

<p rend="bodytext" n="976"><hi rend="paranum">976</hi><hi rend="dot">.</hi><hi rend="bold">Antarāye</hi>ti dasavidhe antarāye – paraṃ gacchissāmīti nikkhantā, nadīpūro pana āgato, corā vā magge honti, megho vā uṭṭhāti, nivattituṃ vaṭṭati. Sesaṃ uttānameva. Paṭhamapārājikasamuṭṭhānaṃ – akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, akusalacittaṃ, dukkhavedananti.</p>

<p rend="centre">Dasamasikkhāpadaṃ.</p>

<p rend="centre">Tuvaṭṭavaggo catuttho.</p>

<p rend="group">5. Cittāgāravaggo</p>

<p rend="title">1. Paṭhamasikkhāpadavaṇṇanā</p>

<p rend="bodytext" n="978"><hi rend="paranum">978</hi><hi rend="dot">.</hi> Cittāgāravaggassa <pb ed="M" n="0.0212" /><pb ed="V" n="0.0202" /> paṭhamasikkhāpade – <hi rend="bold">rājāgāra</hi>nti rañño kīḷanagharaṃ. <hi rend="bold">Cittāgāra</hi>nti kīḷanacittasālaṃ. <hi rend="bold">Ārāma</hi>nti kīḷanaupavanaṃ. <hi rend="bold">Uyyāna</hi>nti kīḷanuyyānaṃ. <hi rend="bold">Pokkharaṇī</hi>nti kīḷanapokkharaṇiṃ. Tasmāyeva padabhājane ‘‘yattha katthaci rañño kīḷitu’’ntiādi vuttaṃ. <hi rend="bold">Dassanāya gacchati āpatti dukkaṭassā</hi>ti ettha padavāragaṇanāya dukkaṭaṃ. <hi rend="bold">Yattha ṭhitā passatī</hi>ti ettha pana sace ekasmiṃyeva ṭhāne ṭhitā padaṃ anuddharamānā pañcapi passati, ekameva pācittiyaṃ. Taṃ taṃ disābhāgaṃ oloketvā passantiyā pana pāṭekkā āpattiyo. Bhikkhussa pana sabbattha dukkaṭaṃ.</p>

<p rend="bodytext" n="981"><hi rend="paranum">981</hi><hi rend="dot">.</hi><hi rend="bold">Ārāme ṭhitā</hi>ti ajjhārāme rājāgārādīni karonti, tāni passantiyā anāpatti. <hi rend="bold">Gacchantī vā āgacchantī vā</hi>ti piṇḍapātādīnaṃ atthāya gacchantiyā maggo hoti, tāni passati, anāpatti. <hi rend="bold">Sati karaṇīye gantvā</hi>ti rañño santikaṃ kenaci karaṇīyena gantvā passati, anāpatti. <hi rend="bold">Āpadāsū</hi>ti kenaci upaddutā pavisitvā passati, anāpatti. Sesaṃ uttānameva.</p>

<p rend="bodytext">Eḷakalomasamuṭṭhānaṃ – kiriyaṃ, nosaññāvimokkhaṃ, acittakaṃ, lokavajjaṃ, kāyakammaṃ, akusalacittaṃ, tivedananti.</p>

<p rend="centre">Paṭhamasikkhāpadaṃ.</p>

<p rend="title">2. Dutiyasikkhāpadavaṇṇanā</p>

<p rend="bodytext" n="982"><hi rend="paranum">982</hi><hi rend="dot">.</hi> Dutiye <pb ed="P" n="4.0935" /> – abhinisīdanābhinipajjanesu payogagaṇanāya āpattiyo veditabbā. Sesaṃ uttānameva.</p>

<p rend="bodytext">Eḷakalomasamuṭṭhānaṃ <pb ed="V" n="0.0203" /> – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, ticittaṃ, tivedananti.</p>

<p rend="centre">Dutiyasikkhāpadaṃ.</p>

<p rend="title">3. Tatiyasikkhāpadavaṇṇanā</p>

<p rend="bodytext" n="988"><hi rend="paranum">988</hi><hi rend="dot">.</hi> Tatiye <pb ed="M" n="0.0213" /> – <hi rend="bold">ujjavujjave</hi>ti yattakaṃ hatthena añchitaṃ hoti, tasmiṃ takkamhi veṭhite ekā āpatti. Kantanato pana pubbe kappāsavicinanaṃ ādiṃ katvā sabbapayogesu hatthavāragaṇanāya dukkaṭaṃ.</p>

<p rend="bodytext" n="989"><hi rend="paranum">989</hi><hi rend="dot">.</hi><hi rend="bold">Kantitasutta</hi>nti dasikasuttādiṃ saṅghāṭetvā kantati, dukkantitaṃ vā paṭikantati. Sesaṃ uttānameva. Eḷakalomasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, ticittaṃ, tivedananti.</p>

<p rend="centre">Tatiyasikkhāpadaṃ.</p>

<p rend="title">4. Catutthasikkhāpadavaṇṇanā</p>

<p rend="bodytext" n="992"><hi rend="paranum">992</hi><hi rend="dot">.</hi> Catutthe – <hi rend="bold">yāguṃ vā</hi>tiādīsu taṇḍulakoṭṭanaṃ ādiṃ katvā sabbesu pubbapayogesu payogagaṇanāya dukkaṭaṃ. Yāgubhattesu bhājanagaṇanāya, khādanīyādīsu rūpagaṇanāya pācittiyāni.</p>

<p rend="bodytext" n="993"><hi rend="paranum">993</hi><hi rend="dot">.</hi><hi rend="bold">Yāgupāne</hi>ti manussehi saṅghassatthāya kariyamāne yāgupāne vā saṅghabhatte vā tesaṃ sahāyikabhāvena yaṃkiñci pacantiyā anāpatti. Cetiyapūjāya sahāyikā hutvā gandhādīni pūjeti, vaṭṭati. <hi rend="bold">Attano veyyāvaccakarassā</hi>ti sacepi mātāpitaro āgacchanti, yaṃkiñci bījaniṃ vā sammuñjanidaṇḍakaṃ vā kārāpetvā veyyāvaccakaraṭṭhāne ṭhapetvāva yaṃkiñci pacituṃ vaṭṭati. Sesaṃ uttānameva. Samuṭṭhānādīni tatiyasadisānevāti.</p>

<p rend="centre">Catutthasikkhāpadaṃ.</p>

<p rend="title">5. Pañcamasikkhāpadavaṇṇanā</p>

<p rend="bodytext" n="996"><hi rend="paranum">996</hi><hi rend="dot">.</hi> Pañcame <pb ed="V" n="0.0204" /> – <hi rend="bold">asati antarāye</hi>ti dasavidhe antarāye asati. <hi rend="bold">Dhuraṃ nikkhipitvā</hi> pacchā vinicchinantī āpattiṃ āpajjitvāva vinicchināti.</p>

<p rend="bodytext" n="998"><hi rend="paranum">998</hi><hi rend="dot">.</hi><hi rend="bold">Pariyesitvā</hi><pb ed="M" n="0.0214" /><hi rend="bold">na labhatī</hi>ti sahāyikā bhikkhuniyo <pb ed="P" n="4.0936" /> na labhati. Sesaṃ uttānameva. Dhuranikkhepasamuṭṭhānaṃ – akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ dukkhavedananti.</p>

<p rend="centre">Pañcamasikkhāpadaṃ.</p>

<p rend="title">6. Chaṭṭhasikkhāpadavaṇṇanā</p>

<p rend="bodytext" n="999"><hi rend="paranum">999</hi><hi rend="dot">.</hi> Chaṭṭhe – sabbaṃ naggavagge āgārikasikkhāpade vuttanayeneva veditabbaṃ. Ayaṃ pana viseso, taṃ chasamuṭṭhānaṃ. Idaṃ ‘‘sahatthā’’ti vuttattā eḷakalomasamuṭṭhānaṃ, kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, ticittaṃ, tivedananti.</p>

<p rend="centre">Chaṭṭhasikkhāpadaṃ.</p>

<p rend="title">7. Sattamasikkhāpadavaṇṇanā</p>

<p rend="bodytext" n="1007"><hi rend="paranum">1007</hi><hi rend="dot">.</hi> Sattame – <hi rend="bold">puna pariyāyenā</hi>ti punavāre. <hi rend="bold">Āpadāsū</hi>ti mahagghacīvaraṃ sarīrato mocetvā supaṭisāmitampi corā haranti, evarūpāsu āpadāsu anissajjitvā nivāsentiyā anāpatti. Sesaṃ uttānamevāti.</p>

<p rend="bodytext">Kathinasamuṭṭhānaṃ – kāyavācato kāyavācācittato ca samuṭṭhāti, kiriyākiriyaṃ, nosaññāvimokkhaṃ, acittakaṃ, paṇṇattivajjaṃ kāyakammaṃ, vacīkammaṃ, ticittaṃ, tivedananti.</p>

<p rend="centre">Sattamasikkhāpadaṃ.</p>

<p rend="title">8. Aṭṭhamasikkhāpadavaṇṇanā</p>

<p rend="bodytext" n="1008"><hi rend="paranum">1008</hi><hi rend="dot">.</hi> Aṭṭhame <pb ed="V" n="0.0205" /> – <hi rend="bold">anissajjitvā</hi>ti rakkhaṇatthāya adatvā; ‘‘imaṃ jaggeyyāsī’’ti evaṃ anāpucchitvāti attho.</p>

<p rend="bodytext" n="1012"><hi rend="paranum">1012</hi><hi rend="dot">.</hi><hi rend="bold">Pariyesitvā na labhatī</hi>ti paṭijaggikaṃ na labhati. <hi rend="bold">Gilānāyā</hi>ti vacībhedaṃ kātuṃ asamatthāya. <hi rend="bold">Āpadāsū</hi>ti raṭṭhe bhijjante āvāse <pb ed="M" n="0.0215" /> chaḍḍetvā gacchanti, evarūpāsu āpadāsu anāpatti. Sesaṃ uttānameva. Samuṭṭhānādīni anantarasikkhāpadasadisānevāti.</p>

<p rend="centre">Aṭṭhamasikkhāpadaṃ.</p>

<p rend="title">9. Navamasikkhāpadavaṇṇanā</p>

<p rend="bodytext" n="1015-1016"><hi rend="paranum">1015-1016</hi><hi rend="dot">.</hi> Navame – <hi rend="bold">bāhirakaṃ anatthasaṃhita</hi>nti hatthiassarathadhanutharusippaāthabbaṇakhīlanavasīkaraṇasosāpanamantāgadappayogādibhedaṃ <pb ed="P" n="4.0937" /> parūpaghātakaraṃ. <hi rend="bold">Paritta</hi>nti yakkhaparittanāgamaṇḍalādibhedaṃ sabbampi vaṭṭati. Sesaṃ uttānameva.</p>

<p rend="bodytext">Padasodhammasamuṭṭhānaṃ – vācato vācācittato ca samuṭṭhāti, kiriyaṃ, nosaññāvimokkhaṃ, acittakaṃ, paṇṇattivajjaṃ, vacīkammaṃ, ticittaṃ, tivedananti.</p>

<p rend="centre">Navamasikkhāpadaṃ.</p>

<p rend="title">10. Dasamasikkhāpadavaṇṇanā</p>

<p rend="bodytext" n="1018"><hi rend="paranum">1018</hi><hi rend="dot">.</hi> Dasame <hi rend="bold">vāceyyā</hi>ti padaṃ viseso, sesaṃ navame vuttanayeneva veditabbaṃ saddhiṃ samuṭṭhānādīhīti.</p>

<p rend="centre">Dasamasikkhāpadaṃ.</p>

<p rend="centre">Cittāgāravaggo pañcamo.</p>

<p rend="group">6. Ārāmavaggo</p>

<p rend="title">1. Paṭhamasikkhāpadavaṇṇanā</p>

<p rend="bodytext" n="1025"><hi rend="paranum">1025</hi><hi rend="dot">.</hi> Ārāmavaggassa <pb ed="V" n="0.0206" /> paṭhamasikkhāpade – <hi rend="bold">parikkhepaṃ atikkāmentiyā, upacāraṃ okkamantiyā</hi>ti ettha paṭhamapāde dukkaṭaṃ, dutiyapāde pācittiyaṃ.</p>

<p rend="bodytext" n="1027"><hi rend="paranum">1027</hi><hi rend="dot">.</hi><hi rend="bold">Sīsānulokikā</hi>ti paṭhamaṃ pavisantīnaṃ bhikkhunīnaṃ sīsaṃ anulokentī pavisati, anāpatti. <hi rend="bold">Yattha bhikkhuniyo</hi>ti yattha bhikkhuniyo paṭhamataraṃ pavisitvā sajjhāyacetiyavandanādīni karonti, tattha tāsaṃ <pb ed="M" n="0.0216" /> santikaṃ gacchāmīti gantuṃ vaṭṭati. <hi rend="bold">Āpadāsū</hi>ti kenaci upaddutā hoti, evarūpāsu āpadāsu pavisituṃ vaṭṭati. Sesaṃ uttānameva.</p>

<p rend="bodytext">Dhuranikkhepasamuṭṭhānaṃ – kiriyākiriyaṃ, saññāvimokkhaṃ, sacittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</p>

<p rend="centre">Paṭhamasikkhāpadaṃ.</p>

<p rend="title">2. Dutiyasikkhāpadavaṇṇanā</p>

<p rend="bodytext" n="1028"><hi rend="paranum">1028</hi><hi rend="dot">.</hi> Dutiye – <hi rend="bold">āyasmā kappitako</hi>ti ayaṃ jaṭilasahassabbhantaro thero. <hi rend="bold">Saṃharī</hi>ti saṅkāmesi. <hi rend="bold">Saṃhaṭo</hi>ti saṅkāmito. <hi rend="bold">Kāsāvaṭo</hi>ti nhāpitā kāsāvaṃ nivāsetvā kammaṃ karonti, taṃ sandhāyāhaṃsu. Sesaṃ uttānameva.</p>

<p rend="bodytext">Tisamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</p>

<p rend="centre">Dutiyasikkhāpadaṃ.</p>

<p rend="title">3. Tatiyasikkhāpadavaṇṇanā</p>

<p rend="bodytext" n="1036"><hi rend="paranum">1036</hi><hi rend="dot">.</hi> Tatiye <pb ed="P" n="4.0938" /><pb ed="V" n="0.0207" /> – <hi rend="bold">anusāsanipurekkhārāyā</hi>ti idānipi tvaṃ bālā abyattātiādinā nayena anusāsanipakkhe ṭhatvā vadantiyā anāpatti. Sesaṃ uttānameva. Samuṭṭhānādīni anantarasikkhāpadasadisānevāti.</p>

<p rend="centre">Tatiyasikkhāpadaṃ.</p>

<p rend="title">4. Catutthasikkhāpadavaṇṇanā</p>

<p rend="bodytext" n="1037"><hi rend="paranum">1037</hi><hi rend="dot">.</hi> Catutthe – sabbaṃ uttānameva. Catusamuṭṭhānaṃ – kāyato kāyavācato kāyacittato kāyavācācittato ca samuṭṭhāti. Nimantitāya anāpucchā bhuñjantiyā āpattisambhavato siyā kiriyākiriyaṃ, pavāritāya kappiyaṃ kāretvāpi akāretvāpi bhuñjantiyā āpattisambhavato <pb ed="M" n="0.0217" /> siyā kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</p>

<p rend="centre">Catutthasikkhāpadaṃ.</p>

<p rend="title">5. Pañcamasikkhāpadavaṇṇanā</p>

<p rend="bodytext" n="1043"><hi rend="paranum">1043</hi><hi rend="dot">.</hi> Pañcame – kule maccharo kulamaccharo, kulamaccharo etissā atthīti <hi rend="bold">kulamaccharinī</hi> kulaṃ vā maccharāyatīti <hi rend="bold">kulamaccharinī</hi>. <hi rend="bold">Kulassa avaṇṇa</hi>nti taṃ kulaṃ assaddhaṃ appasannanti. <hi rend="bold">Bhikkhunīnaṃ avaṇṇa</hi>nti bhikkhuniyo dussīlā pāpadhammāti.</p>

<p rend="bodytext" n="1045"><hi rend="paranum">1045</hi><hi rend="dot">.</hi><hi rend="bold">Santaṃyeva ādīnava</hi>nti kulassa vā bhikkhunīnaṃ vā santaṃ aguṇaṃ. Sesaṃ uttānameva. Tisamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ dukkhavedananti.</p>

<p rend="centre">Pañcamasikkhāpadaṃ.</p>

<p rend="title">6. Chaṭṭhasikkhāpadavaṇṇanā</p>

<p rend="bodytext" n="1048"><hi rend="paranum">1048</hi><hi rend="dot">.</hi> Chaṭṭhe <pb ed="V" n="0.0208" /> – <hi rend="bold">ovādāyā</hi>ti garudhammatthāya. <hi rend="bold">Saṃvāsāyā</hi>ti uposathapavāraṇāpucchanatthāya. Ayamettha saṅkhepo. Vitthāro pana bhikkhunovādakasikkhāpadavaṇṇanāyaṃ vuttoyeva.</p>

<p rend="bodytext">Eḷakalomasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, ticittaṃ, tivedananti.</p>

<p rend="centre">Chaṭṭhasikkhāpadaṃ.</p>

<p rend="title">7. Sattamasikkhāpadavaṇṇanā</p>

<p rend="bodytext" n="1053"><hi rend="paranum">1053</hi><hi rend="dot">.</hi> Sattame <pb ed="P" n="4.0939" /> – <hi rend="bold">pariyesitvā na labhatī</hi>ti bhikkhuniṃ na labhati. Sesaṃ uttānameva. Imassāpi vitthāro bhikkhunovādake vuttoyeva.</p>

<p rend="bodytext">Dhuranikkhepasamuṭṭhānaṃ <pb ed="M" n="0.0218" /> – akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</p>

<p rend="centre">Sattamasikkhāpadaṃ.</p>

<p rend="title">8. Aṭṭhamasikkhāpadavaṇṇanā</p>

<p rend="bodytext" n="1056"><hi rend="paranum">1056</hi><hi rend="dot">.</hi> Aṭṭhame – <hi rend="bold">ekakamma</hi>ntiādīhi uposathapavāraṇāyeva vuttā. Sesaṃ uttānameva. Imassāpi vitthāro bhikkhunovādake vuttoyeva.</p>

<p rend="bodytext">Paṭhamapārājikasamuṭṭhānaṃ – akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, akusalacittaṃ, dukkhavedananti.</p>

<p rend="centre">Aṭṭhamasikkhāpadaṃ.</p>

<p rend="title">9. Navamasikkhāpadavaṇṇanā</p>

<p rend="bodytext" n="1058"><hi rend="paranum">1058</hi><hi rend="dot">.</hi> Navame <pb ed="V" n="0.0209" /> – sabbaṃ uttānameva. Imassāpi vitthāro bhikkhunovādake vuttoyeva.</p>

<p rend="bodytext">Dhuranikkhepasamuṭṭhānaṃ – akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</p>

<p rend="centre">Navamasikkhāpadaṃ.</p>

<p rend="title">10. Dasamasikkhāpadavaṇṇanā</p>

<p rend="bodytext" n="1062"><hi rend="paranum">1062</hi><hi rend="dot">.</hi> Dasame – <hi rend="bold">pasākhe</hi>ti adhokāye. Adhokāyo hi yasmā tato rukkhassa sākhā viya ubho ūrū pabhijjitvā gatā, tasmā pasākhoti vuccati.</p>

<p rend="bodytext" n="1065"><hi rend="paranum">1065</hi><hi rend="dot">.</hi><hi rend="bold">Bhindā</hi>tiādīsu sace ‘‘bhinda, phālehī’’ti sabbāni āṇāpeti, so ca tatheva karoti, cha āṇattidukkaṭāni cha ca pācittiyāni āpajjati. Athāpi evaṃ āṇāpeti – ‘‘upāsaka, yaṃkiñci ettha kātabbaṃ, taṃ sabbaṃ karohī’’ti, so ca sabbānipi bhedanādīni karoti; ekavācāya cha <pb ed="M" n="0.0219" /> dukkaṭāni cha pācittiyānīti dvādasa āpattiyo. Sace pana bhedanādīsupi ekaṃyeva vatvā ‘‘idaṃ karohī’’ti āṇāpeti, so ca sabbāni karoti, yaṃ āṇattaṃ, tasseva karaṇe pācittiyaṃ. Sesesu anāpatti. Sesaṃ uttānameva.</p>

<p rend="bodytext">Kathinasamuṭṭhānaṃ – kiriyākiriyaṃ, nosaññāvimokkhaṃ <pb ed="P" n="4.0940" />, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</p>

<p rend="centre">Dasamasikkhāpadaṃ.</p>

<p rend="centre">Ārāmavaggo chaṭṭho.</p>

<p rend="group">7. Gabbhinivaggo</p>

<p rend="title">1. Paṭhamasikkhāpadavaṇṇanā</p>

<p rend="bodytext" n="1069"><hi rend="paranum">1069</hi><hi rend="dot">.</hi> Gabbhinivaggassa <pb ed="V" n="0.0210" /> paṭhamasikkhāpade – <hi rend="bold">āpannasattā</hi>ti kucchipaviṭṭhasattā.</p>

<p rend="centre">Paṭhamasikkhāpadaṃ.</p>

<p rend="title">2. Dutiyasikkhāpadavaṇṇanā</p>

<p rend="bodytext" n="1073-1074"><hi rend="paranum">1073-1074</hi><hi rend="dot">.</hi> Dutiye – <hi rend="bold">pāyanti</hi>nti thaññaṃ pāyamānaṃ. <hi rend="bold">Mātā vā hotī</hi>ti yaṃ dārakaṃ pāyeti, tassa mātā vā hoti dhāti vā. Sesaṃ uttānameva. Ubhayampi tisamuṭṭhānaṃ – kiriyaṃ, saññāvimokkhaṃ, sacittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</p>

<p rend="centre">Dutiyasikkhāpadaṃ.</p>

<p rend="title">3. Tatiyasikkhāpadavaṇṇanā</p>

<p rend="bodytext" n="1077"><hi rend="paranum">1077</hi><hi rend="dot">.</hi> Tatiye – <hi rend="bold">sikkhāsammutiṃ dātu</hi>nti kasmā dāpesi? ‘‘Mātugāmo nāma lolo hoti dve vassāni chasu dhammesu asikkhitvā sīlāni pūrayamāno kilamati, sikkhitvā pana pacchā na kilamissati, nittharissatī’’ti dāpesi.</p>

<p rend="bodytext" n="1079"><hi rend="paranum">1079</hi><hi rend="dot">.</hi><hi rend="bold">Pāṇātipātā</hi><pb ed="M" n="0.0220" /><hi rend="bold">veramaṇiṃ dve vassāni avītikkamma samādānaṃ samādiyāmī</hi>ti yaṃ taṃ pāṇātipātā veramaṇīti paññattaṃ sikkhāpadaṃ, taṃ pāṇātipātā veramaṇisikkhāpadaṃ dve vassāni avītikkamitabbasamādānaṃ katvā samādiyāmīti attho. Esa nayo sabbattha. Imā cha sikkhāyo saṭṭhivassāyapi pabbajitāya dātabbāyeva, na etāsu asikkhitā upasampādetabbā.</p>

<p rend="centre">Tatiyasikkhāpadaṃ.</p>

<p rend="title">4. Catutthasikkhāpadavaṇṇanā</p>

<p rend="bodytext" n="1084"><hi rend="paranum">1084</hi><hi rend="dot">.</hi> Catutthe <pb ed="V" n="0.0211" /> – sabbaṃ uttānameva. Sace pana paṭhamaṃ vuṭṭhānasammuti na dinnā hoti, upasampadamāḷakepi dātabbāyeva. Imā dvepi mahāsikkhamānā nāma.</p>

<p rend="centre">Catutthasikkhāpadaṃ.</p>

<p rend="title">5. Pañcamasikkhāpadavaṇṇanā</p>

<p rend="bodytext" n="1090"><hi rend="paranum">1090</hi><hi rend="dot">.</hi> Pañcame <pb ed="P" n="4.0941" /> – kiñcāpi ūnadvādasavassaṃ paripuṇṇasaññāya vuṭṭhāpentiyā anāpatti, sā pana anupasampannāva hoti. Sesaṃ uttānameva.</p>

<p rend="centre">Pañcamasikkhāpadaṃ.</p>

<p rend="title">6. Chaṭṭhasikkhāpadavaṇṇanā</p>

<p rend="bodytext" n="1095"><hi rend="paranum">1095</hi><hi rend="dot">.</hi> Chaṭṭhe – dasavassāya gihigatāya sikkhāsammutiṃ datvā paripuṇṇadvādasavassaṃ upasampādetuṃ vaṭṭati.</p>

<p rend="centre">Chaṭṭhasikkhāpadaṃ.</p>

<p rend="title">7. Sattamasikkhāpadavaṇṇanā</p>

<p rend="bodytext" n="1101"><hi rend="paranum">1101</hi><hi rend="dot">.</hi> Sattame <pb ed="M" n="0.0221" /> – sabbaṃ uttānameva. Samuṭṭhānādīnipi sabbesu dutiye vuttasadisāneva. Ayaṃ pana viseso – yattha sammuti atthi, tattha kiriyākiriyaṃ hotīti.</p>

<p rend="centre">Sattamasikkhāpadaṃ.</p>

<p rend="title">8. Aṭṭhamasikkhāpadavaṇṇanā</p>

<p rend="bodytext" n="1108"><hi rend="paranum">1108</hi><hi rend="dot">.</hi> Aṭṭhame <pb ed="V" n="0.0212" /> – <hi rend="bold">na anuggaṇhāpeyyā</hi>ti ‘‘imissā ayye uddesādīni dehī’’ti evaṃ uddesādīhi na anuggaṇhāpeyya.</p>

<p rend="bodytext" n="1110"><hi rend="paranum">1110</hi><hi rend="dot">.</hi><hi rend="bold">Pariyesitvā</hi>ti aññaṃ pariyesitvā na labhati, sayaṃ gilānā hoti, na sakkoti uddesādīni dātuṃ, tassā anāpatti. Sesaṃ uttānameva. Dhuranikkhepasamuṭṭhānaṃ – akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</p>

<p rend="centre">Aṭṭhamasikkhāpadaṃ.</p>

<p rend="title">9. Navamasikkhāpadavaṇṇanā</p>

<p rend="bodytext" n="1113"><hi rend="paranum">1113</hi><hi rend="dot">.</hi> Navame – <hi rend="bold">na upaṭṭhaheyyā</hi>ti cuṇṇena mattikāya dantakaṭṭhena mukhodakenāti evaṃ tena tena karaṇīyena na upaṭṭhaheyya. Sesaṃ uttānameva. Paṭhamapārājikasamuṭṭhānaṃ – akiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, akusalacittaṃ, dukkhavedananti.</p>

<p rend="centre">Navamasikkhāpadaṃ.</p>

<p rend="title">10. Dasamasikkhāpadavaṇṇanā</p>

<p rend="bodytext" n="1116"><hi rend="paranum">1116</hi><hi rend="dot">.</hi> Dasame – <hi rend="bold">neva vūpakāseyyā</hi>ti na gahetvā gaccheyya. <hi rend="bold">Na vūpakāsāpeyyā</hi>ti ‘‘imaṃ ayye gahetvā gacchā’’ti aññaṃ na āṇāpeyya. Sesamettha uttānameva. Dhuranikkhepasamuṭṭhānaṃ – akiriyaṃ, saññāvimokkhaṃ <pb ed="M" n="0.0222" />, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</p>

<p rend="centre">Dasamasikkhāpadaṃ.</p>

<p rend="centre">Gabbhinivaggo sattamo.</p>

<p rend="group">8. Kumāribhūtavaggo</p>

<p rend="title">1-2-3. Paṭhamadutiyatatiyasikkhāpadavaṇṇanā</p>

<p rend="bodytext" n="1119"><hi rend="paranum">1119</hi><hi rend="dot">.</hi> Kumāribhūtavaggassa <pb ed="P" n="4.0942" /><pb ed="V" n="0.0213" /> paṭhamadutiyatatiyasikkhāpadāni tīṇi tīhi gihigatasikkhāpadehi sadisāni. Yā pana tā sabbapaṭhamā dve mahāsikkhamānā, tā atikkantavīsativassāti veditabbā. Tā gihigatā vā hontu agihigatā vā, sikkhamānā icceva vattabbā, gihigatāti vā kumāribhūtāti vā na vattabbā. Gihigatāya dasavassakāle sikkhāsammutiṃ datvā dvādasavassakāle upasampadā kātabbā. Ekādasavassakāle datvā terasavassakāle kātabbā, dvādasaterasacuddasapannarasasoḷasasattarasaaṭṭhārasavassakāle sammutiṃ datvā vīsativassakāle upasampadā kātabbā. Aṭṭhārasavassakālato paṭṭhāya ca panāyaṃ gihigatātipi kumāribhūtātipi vattuṃ vaṭṭati, kumāribhūtā pana gihigatāti na vattabbā, kumāribhūtā icceva vattabbā. Mahāsikkhamānā pana gihigatātipi vattuṃ na vaṭṭati, kumāribhūtātipi vattuṃ na vaṭṭati, sikkhāsammutidānavasena pana tissopi sikkhamānāti vattuṃ vaṭṭati.</p>

<p rend="centre">Paṭhamadutiyatatiyāni.</p>

<p rend="title">4-5-6. Catutthapañcamachaṭṭhasikkhāpadavaṇṇanā</p>

<p rend="bodytext" n="1136"><hi rend="paranum">1136</hi><hi rend="dot">.</hi><hi rend="bold">Catutthapañcamachaṭṭhesu</hi> sabbaṃ uttānameva. Sabbāni tisamuṭṭhānāni catutthaṃ kiriyaṃ, saññāvimokkhaṃ, sacittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti. Pañcamaṃ kiriyākiriyaṃ, saññāvimokkhaṃ, sacittakaṃ, paṇṇattivajjaṃ <pb ed="M" n="0.0223" />, kāyakammaṃ, vacīkammaṃ, ticittaṃ, tivedananti. Yañcettha saṅghena paricchinditabbāti vuttaṃ, tassa upaparikkhitabbāti attho. Chaṭṭhaṃ kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ dukkhavedananti. Yaṃ panettha ‘‘paricchinditvā’’ti vuttaṃ, tassa upaparikkhitvāti attho.</p>

<p rend="centre">Catutthapañcamachaṭṭhasikkhāpadāni</p>

<p rend="title">7. Sattamasikkhāpadavaṇṇanā</p>

<p rend="bodytext" n="1150"><hi rend="paranum">1150</hi><hi rend="dot">.</hi> Sattame <pb ed="V" n="0.0214" /> – sabbaṃ uttānameva. Dhuranikkhepasamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</p>

<p rend="centre">Sattamasikkhāpadaṃ.</p>

<p rend="title">8. Aṭṭhamasikkhāpadavaṇṇanā</p>

<p rend="bodytext" n="1154"><hi rend="paranum">1154</hi><hi rend="dot">.</hi> Aṭṭhamepi <pb ed="P" n="4.0943" /> – sabbaṃ uttānameva. Samuṭṭhānādīnipi anantarasadisānevāti.</p>

<p rend="centre">Aṭṭhamasikkhāpadaṃ.</p>

<p rend="title">9. Navamasikkhāpadavaṇṇanā</p>

<p rend="bodytext" n="1158"><hi rend="paranum">1158</hi><hi rend="dot">.</hi> Navame – <hi rend="bold">sokāvāsa</hi>nti saṅketaṃ katvā agacchamānā purisānaṃ anto sokaṃ pavesetīti sokāvāsā, taṃ sokāvāsaṃ. Tenevāha – ‘‘sokāvāsā nāma paresaṃ dukkhaṃ uppādetī’’ti. Atha vā gharaṃ viya gharasāmikā, ayampi purisasamāgamaṃ alabhamānā sokaṃ āvisati. Iti yaṃ āvisati, svāssā āvāso hotīti sokāvāsā. Tenāha – ‘‘sokaṃ āvisatī’’ti. <hi rend="bold">Ajānantī</hi>ti edisā <pb ed="M" n="0.0224" /> ayanti ajānamānā. Sesaṃ uttānameva. Tisamuṭṭhānaṃ – kiriyaṃ, saññāvimokkhaṃ, sacittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</p>

<p rend="centre">Navamasikkhāpadaṃ.</p>

<p rend="title">10. Dasamasikkhāpadavaṇṇanā</p>

<p rend="bodytext" n="1164"><hi rend="paranum">1164</hi><hi rend="dot">.</hi> Dasame – <hi rend="bold">anāpucchā</hi>ti anāpucchitvā. Bhikkhunīhi dvikkhattuṃ āpucchitabbaṃ – pabbajjākāle ca upasampadākāle ca, bhikkhūnaṃ pana sakiṃ āpucchitepi vaṭṭati.</p>

<p rend="bodytext" n="1165"><hi rend="paranum">1165</hi><hi rend="dot">.</hi><hi rend="bold">Ajānantī</hi>ti <pb ed="V" n="0.0215" /> mātādīnaṃ atthibhāvaṃ ajānantī. Sesaṃ uttānameva. Idaṃ apubbasamuṭṭhānasīsaṃ. Catusamuṭṭhānaṃ – vācato kāyavācato vācācittato kāyavācācittato ca samuṭṭhāti. Kathaṃ? Abbhānakammādīsu kenacideva karaṇīyena khaṇḍasīmāyaṃ nisinnā ‘‘pakkosatha sikkhamānaṃ, idheva naṃ upasampādessāmā’’ti upasampādeti; evaṃ vācato samuṭṭhāti. Upassayato paṭṭhāya upasampādessāmīti vatvā khaṇḍasīmaṃ gacchantiyā kāyavācato samuṭṭhāti. Dvīsupi ṭhānesu paṇṇattibhāvaṃ jānitvāva vītikkamaṃ karontiyā vācācittato kāyavācācittato ca samuṭṭhāti. Ananujānāpetvā upasampādanato kiriyākiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</p>

<p rend="centre">Dasamasikkhāpadaṃ.</p>

<p rend="title">11. Ekādasamasikkhāpadavaṇṇanā</p>

<p rend="bodytext" n="1167-1168"><hi rend="paranum">1167-1168</hi><hi rend="dot">.</hi> Ekādasame – <hi rend="bold">pārivāsikachandadānenā</hi>ti pārivāsiyena chandadānena. Tattha catubbidhaṃ pārivāsiyaṃ – parisapārivāsiyaṃ <pb ed="P" n="4.0944" />, rattipārivāsiyaṃ, chandapārivāsiyaṃ, ajjhāsayapārivāsiyanti. Tattha parisapārivāsiyaṃ nāma bhikkhū kenacideva karaṇīyena sannipatitā honti, atha megho vā uṭṭhāti, ussāraṇā vā kariyati, manussā vā ajjhottharantā āgacchanti, bhikkhū <pb ed="M" n="0.0225" /> ‘‘anokāsā mayaṃ aññatra gacchāmā’’ti chandaṃ avissajjetvāva uṭṭhahanti. Idaṃ parisapārivāsiyaṃ. Kiñcāpi parisapārivāsiyaṃ, chandassa pana avissaṭṭhattā kammaṃ kātuṃ vaṭṭati.</p>

<p rend="bodytext">Puna bhikkhū ‘‘uposathādīni karissāmā’’ti rattiṃ sannipatitvā ‘‘yāva sabbe sannipatanti, tāva dhammaṃ suṇissāmā’’ti ekaṃ ajjhesanti, tasmiṃ dhammakathaṃ kathenteyeva aruṇo uggacchati. Sace ‘‘cātuddasikaṃ uposathaṃ karissāmā’’ti nisinnā ‘‘pannaraso’’ti kātuṃ vaṭṭati. Sace pannarasikaṃ kātuṃ nisinnā pāṭipade anuposathe uposathaṃ kātuṃ na vaṭṭati, aññaṃ pana saṅghakiccaṃ kātuṃ vaṭṭati. Idaṃ rattipārivāsiyaṃ nāma.</p>

<p rend="bodytext">Puna bhikkhū ‘‘kiñcideva abbhānādisaṅghakammaṃ karissāmā’’ti nisinnā honti, tatreko nakkhattapāṭhako bhikkhu evaṃ vadati – ‘‘ajja nakkhattaṃ dāruṇaṃ, mā imaṃ kammaṃ karothā’’ti. Te tassa vacanena chandaṃ vissajjetvā tattheva nisinnā honti. Athañño āgantvā ‘‘nakkhattaṃ paṭimānentaṃ <pb ed="V" n="0.0216" /> attho bālaṃ upaccagā’’ti (jā. 1.1.49) vatvā ‘‘kiṃ nakkhattena karothā’’ti vadati. Idaṃ chandapārivāsiyañceva ajjhāsayapārivāsiyañca. Etasmiṃ pārivāsiye puna chandapārisuddhiṃ anānetvā kammaṃ kātuṃ na vaṭṭati.</p>

<p rend="bodytext"><hi rend="bold">Vuṭṭhitāya parisāyā</hi>ti chandaṃ vissajjetvā kāyena vā vācāya vā chandavissajjanamatteneva vā uṭṭhitāya parisāya.</p>

<p rend="bodytext" n="1169"><hi rend="paranum">1169</hi><hi rend="dot">.</hi><hi rend="bold">Anāpatti avuṭṭhitāya parisāyā</hi>ti chandaṃ avissajjetvā avuṭṭhitāya anāpatti. Sesaṃ uttānameva. Tisamuṭṭhānaṃ – kiriyaṃ, saññāvimokkhaṃ, sacittakaṃ, paṇṇattivajjaṃ <pb ed="P" n="4.0945" />, kāyakammaṃ, vacīkammaṃ, ticittaṃ, tivedananti.</p>

<p rend="centre">Ekādasamasikkhāpadaṃ.</p>

<p rend="title">12. Dvādasamasikkhāpadavaṇṇanā</p>

<p rend="bodytext" n="1170"><hi rend="paranum">1170</hi><hi rend="dot">.</hi> Dvādasame – <hi rend="bold">upassayo na sammatī</hi>ti vasanokāso nappahoti. Sesaṃ uttānameva. Samuṭṭhānādīni anantarasadisānevāti.</p>

<p rend="centre">Dvādasamasikkhāpadaṃ.</p>

<p rend="title">13. Terasamasikkhāpadavaṇṇanā</p>

<p rend="bodytext" n="1175"><hi rend="paranum">1175</hi><hi rend="dot">.</hi> Terasame <pb ed="M" n="0.0226" /> – <hi rend="bold">ekaṃ vassaṃ dve</hi>ti ekantarike ekasmiṃ saṃvacchare dve vuṭṭhāpeti. Sesaṃ uttānameva. Samuṭṭhānādīnipi vuttasadisānevāti.</p>

<p rend="centre">Terasamasikkhāpadaṃ.</p>

<p rend="centre">Kumāribhūtavaggo aṭṭhamo.</p>

<p rend="group">9. Chattupāhanavaggo</p>

<p rend="title">1. Paṭhamasikkhāpadavaṇṇanā</p>

<p rend="bodytext" n="1181"><hi rend="paranum">1181</hi><hi rend="dot">.</hi> Chattavaggassa <pb ed="V" n="0.0217" /> paṭhamasikkhāpade – <hi rend="bold">sakimpi dhāreti āpatti pācittiyassā</hi>ti maggagamane ekapayogeneva divasampi dhāreti, ekāva āpatti. Sace kaddamādīni patvā upāhanā omuñcitvā chattameva dhārentī gacchati, dukkaṭaṃ. Athāpi gacchādīni disvā chattaṃ apanāmetvā upāhanāruḷhāva gacchati, dukkaṭameva. Sace chattampi apanāmetvā upāhanāpi omuñcitvā puna dhāreti, puna pācittiyaṃ. Evaṃ payogagaṇanāya āpattiyo veditabbā. Sesaṃ uttānameva. Eḷakalomasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, ticittaṃ, tivedananti.</p>

<p rend="centre">Paṭhamasikkhāpadaṃ.</p>

<p rend="title">2. Dutiyasikkhāpadavaṇṇanā</p>

<p rend="bodytext" n="1184"><hi rend="paranum">1184</hi><hi rend="dot">.</hi> Dutiye – <hi rend="bold">yānena yāyantī</hi>ti etthāpi orohitvā punappunaṃ abhiruhantiyā payogagaṇanāya āpattiyo veditabbā. Sesaṃ paṭhame vuttanayamevāti.</p>

<p rend="centre">Dutiyasikkhāpadaṃ.</p>

<p rend="title">3. Tatiyasikkhāpadavaṇṇanā</p>

<p rend="bodytext" n="1190"><hi rend="paranum">1190</hi><hi rend="dot">.</hi> Tatiye <pb ed="M" n="0.0227" /> – <hi rend="bold">vippakiriyiṃsū</hi>ti maṇayo vippakiṇṇā. Idhāpi omuñcitvā dhārentiyā payogagaṇanāya āpattiyo. Samuṭṭhānādīni vuttanayāneva. Kevalaṃ idha akusalacittaṃ hotīti.</p>

<p rend="centre">Tatiyasikkhāpadaṃ.</p>

<p rend="title">4. Catutthasikkhāpadavaṇṇanā</p>

<p rend="bodytext" n="1194"><hi rend="paranum">1194</hi><hi rend="dot">.</hi> Catutthe <pb ed="P" n="4.0946" /><pb ed="V" n="0.0218" /> – sīsūpagādīsu yaṃ yaṃ dhāreti, tassa tassa vasena vatthugaṇanāya āpattiyo veditabbā. Sesaṃ tatiye vuttanayamevāti.</p>

<p rend="centre">Catutthasikkhāpadaṃ.</p>

<p rend="title">5. Pañcamasikkhāpadavaṇṇanā</p>

<p rend="bodytext" n="1199"><hi rend="paranum">1199</hi><hi rend="dot">.</hi> Pañcame – <hi rend="bold">gandhavaṇṇakenā</hi>ti gandhena ca vaṇṇakena ca. Sesaṃ uttānameva. Samuṭṭhānādīni tatiyasadisānevāti.</p>

<p rend="centre">Pañcamasikkhāpadaṃ.</p>

<p rend="title">6. Chaṭṭhasikkhāpadavaṇṇanā</p>

<p rend="bodytext" n="1202"><hi rend="paranum">1202</hi><hi rend="dot">.</hi> Chaṭṭhe – sabbaṃ pañcame vuttasadisamevāti.</p>

<p rend="centre">Chaṭṭhasikkhāpadaṃ.</p>

<p rend="title">7. Sattamasikkhāpadavaṇṇanā</p>

<p rend="bodytext" n="1208-1209"><hi rend="paranum">1208-1209</hi><hi rend="dot">.</hi> Sattame – <hi rend="bold">ummaddāpeti āpatti pācittiyassā</hi>ti ettha hatthaṃ amocetvā ummaddane ekāva āpatti, mocetvā mocetvā ummaddane payogagaṇanāya <pb ed="M" n="0.0228" /> āpattiyo. <hi rend="bold">Sambāhanepi</hi> eseva nayo. <hi rend="bold">Gilānāyā</hi>ti antamaso maggagamanaparissamenāpi sābādhāya. <hi rend="bold">Āpadāsū</hi>ti corabhayādīhi sarīrakampanādīsu. Sesaṃ uttānameva. Samuṭṭhānādīni tatiyasadisānevāti.</p>

<p rend="centre">Sattamasikkhāpadaṃ.</p>

<p rend="title">8-9-10. Aṭṭhamanavamadasamasikkhāpadavaṇṇanā</p>

<p rend="bodytext" n="1210"><hi rend="paranum">1210</hi><hi rend="dot">.</hi> Aṭṭhamādīsu <pb ed="V" n="0.0219" /> tīsu sikkhamānāya sāmaṇeriyā, gihiniyāti idameva nānākaraṇaṃ, sesaṃ sattame vuttasadisamevāti.</p>

<p rend="centre">Aṭṭhamanavamadasamasikkhāpadāni.</p>

<p rend="title">11. Ekādasamasikkhāpadavaṇṇanā</p>

<p rend="bodytext" n="1214"><hi rend="paranum">1214</hi><hi rend="dot">.</hi> Ekādasame – <hi rend="bold">bhikkhussa purato</hi>ti abhimukhamevāti attho. Idaṃ pana upacāraṃ sandhāya kathitanti veditabbaṃ. Sesaṃ uttānameva. Kathinasamuṭṭhānaṃ – kāyavācato kāyavācācittato ca samuṭṭhāti, kiriyākiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</p>

<p rend="centre">Ekādasamasikkhāpadaṃ.</p>

<p rend="title">12. Dvādasamasikkhāpadavaṇṇanā</p>

<p rend="bodytext" n="1219-1223"><hi rend="paranum">1219-1223</hi><hi rend="dot">.</hi> Dvādasame – <hi rend="bold">anokāsakata</hi>nti asukasmiṃ nāma ṭhāne pucchāmīti evaṃ akataokāsaṃ. Tenevāha – ‘‘anokāsakatanti anāpucchā’’ti <pb ed="P" n="4.0947" />. <hi rend="bold">Anodissā</hi>ti asukasmiṃ nāma ṭhāne pucchāmīti evaṃ aniyametvā kevalaṃ ‘‘pucchitabbaṃ atthi, pucchāmi ayyā’’ti evaṃ vatvā. Sesaṃ uttānameva. Padasodhammasamuṭṭhānaṃ – vācato vācācittato ca samuṭṭhāti, kiriyākiriyaṃ, nosaññāvimokkhaṃ, acittakaṃ, paṇṇattivajjaṃ, vacīkammaṃ, ticittaṃ, tivedananti.</p>

<p rend="centre">Dvādasamasikkhāpadaṃ.</p>

<p rend="title">13. Terasamasikkhāpadavaṇṇanā</p>

<p rend="bodytext" n="1226"><hi rend="paranum">1226</hi><hi rend="dot">.</hi> Terasame <pb ed="M" n="0.0229" /><pb ed="V" n="0.0220" /> – <hi rend="bold">parikkhepaṃ atikkāmentiyā</hi>ti ekena pādena atikkante dukkaṭaṃ, dutiyena pācittiyaṃ. Upacārepi eseva nayo.</p>

<p rend="bodytext" n="1227"><hi rend="paranum">1227</hi><hi rend="dot">.</hi><hi rend="bold">Acchinnacīvarikāyā</hi>tiādīsu saṅkaccikacīvarameva cīvaranti veditabbaṃ. <hi rend="bold">Āpadāsū</hi>ti mahagghaṃ hoti saṅkaccikaṃ, pārupitvā gacchantiyāva upaddavo uppajjati, evarūpāsu āpadāsu anāpatti. Sesaṃ uttānameva. Eḷakalomasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, ticittaṃ, tivedananti.</p>

<p rend="centre">Terasamasikkhāpadaṃ.</p>

<p rend="centre">Chattupāhanavaggo navamo.</p>

<p rend="bodytext"><hi rend="bold">Uddiṭṭhā kho ayyāyo chasaṭṭhisataṃ pācittiyā dhammā</hi>ti ettha sabbāneva bhikkhunīnaṃ khuddakesu channavuti, bhikkhūnaṃ dvenavutīti aṭṭhāsītisataṃ sikkhāpadāni, tato sakalaṃ bhikkhunīvaggaṃ, paramparabhojanaṃ, anatirittabhojanaṃ, anatirittena abhihaṭṭhuṃ pavāraṇaṃ, paṇītabhojanaviññatti, acelakasikkhāpadaṃ, duṭṭhullapaṭicchādanaṃ, ūnavīsativassupasampādanaṃ, mātugāmena saddhiṃ saṃvidhāya addhānagamanaṃ, rājantepurappavesanaṃ, santaṃ bhikkhuṃ anāpucchā vikāle gāmappavesanaṃ, nisīdanaṃ vassikasāṭikanti imāni dvāvīsati sikkhāpadāni apanetvā sesāni satañca chasaṭṭhi ca sikkhāpadāni pātimokkhuddesamaggena uddiṭṭhāni hontīti veditabbāni. Tenāha – ‘‘uddiṭṭhā kho <pb ed="P" n="4.0948" /> ayyāyo chasaṭṭhisataṃ pācittiyā dhammā…pe… evametaṃ dhārayāmī’’ti.</p>

<p rend="bodytext">Tatrāyaṃ saṅkhepato samuṭṭhānavinicchayo – giraggasamajjaṃ, cittāgārasikkhāpadaṃ, saṅghāṇi, itthālaṅkāro, gandhavaṇṇako, vāsitakapiññāko, bhikkhunīādīhi ummaddanaparimaddanānīti imāni dasa sikkhāpadāni acittakāni lokavajjāni. Ayaṃ panettha adhippāyo – vināpi cittena āpajjitabbattā acittakāni, citte pana sati akusaleneva āpajjitabbattā lokavajjāni. Avasesāni acittakāni, paṇṇattivajjāneva. Corīvuṭṭhāpanaṃ, gāmantaraṃ, ārāmasikkhāpadaṃ <pb ed="V" n="0.0221" /> gabbhinivagge ādito paṭṭhāya satta, kumāribhūtavagge ādito paṭṭhāya pañca, purisasaṃsaṭṭhaṃ pārivāsiyachandadānaṃ, anuvassavuṭṭhāpanaṃ, ekantarikavuṭṭhāpananti <pb ed="M" n="0.0230" /> imāni ekūnavīsati sikkhāpadāni sacittakāni paṇṇattivajjāni, avasesāni sacittakāni lokavajjānevāti.</p>

<p rend="centre">Samantapāsādikāya vinayasaṃvaṇṇanāya bhikkhunīvibhaṅge</p>

<p rend="centre">Khuddakavaṇṇanā niṭṭhitā.</p>

<p rend="centre">Pācittiyakaṇḍaṃ niṭṭhitaṃ.</p>

<p rend="chapter">5. Pāṭidesanīyakaṇḍaṃ (bhikkhunīvibhaṅgavaṇṇanā)</p>

<p rend="title">Pāṭidesanīyasikkhāpadavaṇṇanā</p>

<p rend="gatha1">Pāṭidesanīyā <pb ed="V" n="0.0222" /> nāma, khuddakānaṃ anantarā;</p>

<p rend="gatha2">Ye dhammā aṭṭha āruḷhā, saṅkhepeneva saṅgahaṃ;</p>

<p rend="gathalast">Tesaṃ pavattate esā, saṅkhepeneva vaṇṇanā.</p>

<p rend="bodytext" n="1228"><hi rend="paranum">1228</hi><hi rend="dot">.</hi> Yāni hi ettha pāḷiyaṃ sappitelādīni niddiṭṭhāni, tāniyeva viññāpetvā bhuñjantiyā pāṭidesanīyā. Pāḷivinimuttakesu pana sabbesu dukkaṭaṃ. Sesamettha uttānameva. Aṭṭhavidhampi panetaṃ pāṭidesanīyaṃ catusamuṭṭhānaṃ – kāyato kāyavācato kāyacittato kāyavācācittato ca samuṭṭhāti, kiriyaṃ nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</p>

<p rend="centre">Pāṭidesanīyavaṇṇanā niṭṭhitā.</p>

<p rend="centre">Pāṭidesanīyakaṇḍaṃ niṭṭhitaṃ.</p>

<p rend="gatha1">Sekhiyā pana uddiṭṭhā, ye dhammā pañcasattati;</p>

<p rend="gathalast">Tesaṃ anantarāyeva, sattādhikaraṇavhayā.</p>

<p rend="gatha1">Mahāvibhaṅge <pb ed="P" n="4.0949" /> yo vutto, tesaṃ atthavinicchayo;</p>

<p rend="gathalast">Bhikkhunīnaṃ vibhaṅgepi, tādisaṃyeva taṃ vidū.</p>

<p rend="gatha1">Yasmā <pb ed="M" n="0.0231" /><pb ed="V" n="0.0223" /> tasmā visuṃ tesaṃ, dhammānaṃ atthavaṇṇanā;</p>

<p rend="gathalast">Na vuttā tattha yā vuttā, vuttāyeva hi sā idhāti.</p>

<p rend="centre">Samantapāsādikāya vinayasaṃvaṇṇanāya</p>

<p rend="centre">Bhikkhunīvibhaṅgavaṇṇanā niṭṭhitā.</p>

<p rend="gatha1">Sabbāsavapahaṃ esā, niṭṭhitā vaṇṇanā yathā;</p>

<p rend="gathalast">Sabbāsavapahaṃ maggaṃ, patvā passantu nibbutinti.</p>

<p rend="centre">Ubhatovibhaṅgaṭṭhakathā niṭṭhitā.</p>
</body>
<back></back>
</text>
</TEI.2>
