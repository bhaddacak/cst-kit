<?xml version="1.0" encoding="UTF-8"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>
<p rend="centre">Namo tassa bhagavato arahato sammāsambuddhassa</p>

<p rend="nikaya">Vinayapiṭake</p>

<p rend="book">Vimativinodanī (paṭhamo bhāgo)</p>

<p rend="strong">Ganthārambhakathā</p>

<p rend="gatha1">Karuṇāpuṇṇahadayaṃ <pb ed="M" n="1.0001" /><pb ed="V" n="1.0001" />, <hi rend="bold">sugataṃ</hi> hitadāyakaṃ;</p>

<p rend="gathalast">Natvā <hi rend="bold">dhammañca</hi> vimalaṃ, <hi rend="bold">saṅghañca</hi> guṇasampadaṃ.</p>

<p rend="gatha1">Vaṇṇanā nipuṇāhesuṃ, vinayaṭṭhakathāya yā;</p>

<p rend="gathalast">Pubbakehi katā nekā, nānānayasamākulā.</p>

<p rend="gatha1">Tattha <pb ed="V" n="1.0002" /> kāci suvitthiṇṇā, dukkhogāhā ca ganthato;</p>

<p rend="gathalast">Viraddhā atthato cāpi, saddato cāpi katthaci.</p>

<p rend="gatha1">Kāci katthaci apuṇṇā, kāci sammohakārinī;</p>

<p rend="gathalast">Tasmā tāhi samādāya, sāraṃ saṅkheparūpato.</p>

<p rend="gatha1">Līnatthañca pakāsento, viraddhañca visodhayaṃ;</p>

<p rend="gathalast">Upaṭṭhitanayañcāpi, tattha tattha pakāsayaṃ.</p>

<p rend="gatha1">Vinaye vimatiṃ chetuṃ, bhikkhūnaṃ lahuvuttinaṃ;</p>

<p rend="gathalast">Saṅkhepena likhissāmi, tassā līnatthavaṇṇanaṃ.</p>

<p rend="chapter">Ganthārambhakathāvaṇṇanā</p>

<p rend="bodytext">Vinayasaṃvaṇṇanārambhe ratanattayaṃ namassitukāmo tassa visiṭṭhaguṇayogasandassanatthaṃ <hi rend="bold">yo kappakoṭīhipī</hi>tiādimāha. Visiṭṭhaguṇayogena hi vandanārahabhāvo, vandanārahe ca katā vandanā yathādhippetamatthaṃ sādheti <pb ed="M" n="1.0002" />. Ettha ca saṃvaṇṇanārambhe ratanattayapaṇāmakaraṇappayojanaṃ tattha tattha bahudhā papañcenti ācariyā, mayaṃ pana idhādhippetameva payojanaṃ dassayissāma. Tasmā saṃvaṇṇanārambhe ratanattayapaṇāmakaraṇaṃ yathāpaṭiññātasaṃvaṇṇanāya anantarāyena parisamāpanatthanti veditabbaṃ. Tathā hi vuttaṃ ‘‘tassānubhāvena hatantarāyo’’ti. Ratanattayapaṇāmakaraṇena hi rāgādidosavigamato paññādiguṇapāṭavato āyuādivaḍḍhanato puññātisayabhāvādito ca hoteva yathāpaṭiññātasaṃvaṇṇanāya anantarāyena parisamāpanaṃ.</p>

<p rend="bodytext">Tattha paṭhamaṃ tāva bhagavato vandanaṃ kattukāmo ‘‘yo kappakoṭīhipi…pe… tassā’’ti āha. Imissā pana vinayadesanāya karuṇāppadhānañāṇasamuṭṭhitatāya karuṇāppadhānameva thomanaṃ āraddhaṃ. Esā hi ācariyassa pakati, yadidaṃ ārambhānurūpathomanā. Karuṇāggahaṇena cettha aparimeyyappabhāvā sabbepi buddhaguṇā nayato saṅgahitāti daṭṭhabbā taṃmūlakattā sesabuddhaguṇānaṃ. Tattha <hi rend="bold">yo</hi>ti imassa aniyamavacanassa nāthoti iminā sambandho. <hi rend="bold">Kappakoṭīhipi appameyyaṃ kāla</hi>nti <pb ed="V" n="1.0003" /> kappakoṭigaṇanāvasenapi ‘‘ettakā kappakoṭiyo’’ti pametuṃ asakkuṇeyyaṃ kālaṃ. <hi rend="bold">Api</hi>-saddena pageva vassagaṇanāyāti dasseti. Appameyyaṃ kālanti ca accantasaṃyoge upayogavacanaṃ, tena kappakoṭigaṇanāvasena paricchinditumasakkuṇeyyamapi, asaṅkhyeyyavasena pana paricchinditabbato salakkhaṃ caturasaṅkhyeyyakappakālaṃ accantameva nirantaraṃ pañcamahāpaaccāgādi<hi rend="bold">atidukkarāni karonto khedaṃ</hi> kāyikaṃ parissamaṃ pattoti dasseti.</p>

<p rend="bodytext"><hi rend="bold">Lokahitāyā</hi>ti sattalokassa hitāya. Nāthatīti <hi rend="bold">nātho,</hi> veneyyānaṃ hitasukhaṃ āsīsatīti attho. Atha vā nāthati veneyyagate kilese upatāpeti, nāthati vā yācati veneyye attano hitakaraṇe yācitvāpi niyojetīti <hi rend="bold">nātho,</hi> lokapaṭisaraṇo lokasāmī lokanāyakoti vuttaṃ hoti. <hi rend="bold">Mahākāruṇikassā</hi>ti yo karuṇāya kampitahadayattā lokahitatthaṃ atidukkarakiriyāya anekappakāraṃ tādisaṃ dukkhaṃ anubhavitvā āgato, <hi rend="bold">tassa mahākāruṇikassā</hi>ti attho. Tattha kiratīti <hi rend="bold">karuṇā,</hi> paradukkhaṃ vikkhipati apanetīti attho. Dukkhitesu vā kiriyati pasāriyatīti karuṇā. Atha vā kiṇātīti karuṇā, paradukkhe sati kāruṇikaṃ <pb ed="M" n="1.0003" /> hiṃsati vibādheti, vināseti vā parassa dukkhanti attho. Paradukkhe sati sādhūnaṃ kampanaṃ hadayakhedaṃ karotīti vā karuṇā. Atha vā kamiti sukhaṃ, taṃ rundhatīti karuṇā. Esā hi paradukkhāpanayanakāmatālakkhaṇā attasukhanirapekkhatāya kāruṇikānaṃ sukhaṃ rundhati vibādheti. Karuṇāya niyutto <hi rend="bold">kāruṇiko,</hi> mahanto kāruṇiko <hi rend="bold">mahākāruṇiko, tassa namo</hi> atthūti pāṭhaseso.</p>

<p rend="bodytext">Evaṃ karuṇāmukhena saṅkhepato sakalasabbaññuguṇehi bhagavantaṃ thometvā idāni saddhammaṃ thometuṃ <hi rend="bold">asambudha</hi>ntiādimāha. Tattha buddhanisevitaṃ yaṃ asambudhaṃ jīvaloko bhavā bhavaṃ gacchati, tassa dhammavarassa namoti sambandho. Tattha <hi rend="bold">asambudha</hi>nti asambujjhanto, yathāsabhāvaṃ appaṭivijjhanatoti vuttaṃ hoti. Hetuattho hettha antapaccayo. <hi rend="bold">Ya</hi>nti aniyamato sapariyattiko navalokuttaradhammo kammabhāvena niddiṭṭho. <hi rend="bold">Buddhanisevita</hi>nti tasseva visesanaṃ, sammāsambuddhena, paccekabuddhasāvakabuddhehipi vā gocarāsevanabhāvanāsevanāhi yathārahaṃ nisevitaṃ, ajahitanti attho. Tattha pariyattiphalanibbānāni gocarāsevanavaseneva nisevitāni, maggo pana bhāvanāsevanavasenāpi paccavekkhaṇañāṇādivasena gocarāsevanavasenāpi nisevito. <hi rend="bold">Bhavābhava</hi>nti bhavato bhavaṃ. Atha vā hīnapaṇītādivasena khuddakaṃ mahantañca bhavanti attho. Vuḍḍhatthopi hi <hi rend="bold">a</hi>-kāro dissati asekkhā dhammātiādīsu (dha. sa. tikamātikā 11) viya. Atha vā bhavoti vuḍḍhi, abhavoti hāni. Bhavoti vā sassatadiṭṭhi, abhavoti ucchedadiṭṭhi <pb ed="V" n="1.0004" />. Vuttappakāro bhavo ca abhavo ca bhavābhavo, taṃ bhavābhavaṃ. <hi rend="bold">Gacchatī</hi>ti upagacchati. <hi rend="bold">Jīvaloko</hi>ti sattaloko. <hi rend="bold">Avijjādikilesajālaviddhaṃsino</hi>ti dhammavisesanaṃ. Tattha na vidati dhammānaṃ yathāsabhāvaṃ na vijānātīti avijjā, aññāṇaṃ. Sā ādi yesaṃ taṇhādīnaṃ, teyeva kilissanti etehi sattāti kilesā, teyeva ca sattānaṃ vibādhanaṭṭhena jālasadisāti jālaṃ, taṃ viddhaṃseti sabbaso vināseti sīlenāti <hi rend="bold">avijjādikilesajālaviddhaṃsī,</hi> tassa.</p>

<p rend="bodytext">Nanu cettha sapariyattiko navalokuttaradhammo adhippeto, tattha ca maggoyeva kilese viddhaṃseti, netareti ce? Vuccate – maggassāpi nibbānamāgamma <pb ed="M" n="1.0004" /> kilesaviddhaṃsanato nibbānampi kilese viddhaṃseti nāma, maggassa kilesaviddhaṃsanakiccaṃ phalena niṭṭhitanti phalampi ‘‘kilesaviddhaṃsī’’ti vuccati, pariyattidhammopi kilesaviddhaṃsanassa upanissayapaccayattā ‘‘kilesaviddhaṃsī’’ti vattuṃ arahatīti na koci doso. <hi rend="bold">Dhammavarassa tassā</hi>ti pubbe aniyamitassa niyāmakavacanaṃ. Tattha yathānusiṭṭhaṃ paṭipajjamāne catūsu apāyesu saṃsāradukkhe ca apatamāne dhāretīti dhammo. Vuttappakāro dhammo eva attano uttaritarābhāvena varo pavaro anuttaroti dhammavaro, tassa dhammavarassa namo atthūti attho.</p>

<p rend="bodytext">Evaṃ saṅkhepanayeneva sabbadhammaguṇehi saddhammaṃ thometvā idāni ariyasaṅghaṃ thometuṃ <hi rend="bold">guṇehī</hi>tiādimāha. Tattha guṇehi yo yutto, tamariyasaṅghaṃ namāmīti sambandho. Sīlādayo guṇā cettha lokiyalokuttarā adhippetā. ‘‘Vimuttivimuttiñāṇa’’nti vattabbe ekadesasarūpekasesanayena ‘‘vimuttiñāṇa’’nti vuttaṃ, ādisaddapariyāyena pabhutisaddena vā vimuttiggahaṇaṃ veditabbaṃ. Tattha <hi rend="bold">vimuttī</hi>ti phalaṃ. <hi rend="bold">Vimuttiñāṇa</hi>nti paccavekkhaṇañāṇaṃ. <hi rend="bold">Pabhuti</hi>-saddena chaḷabhiññācatupaṭisambhidādayo guṇā saṅgahitāti daṭṭhabbā. Kusalatthikānaṃ janānaṃ puññātisayavuḍḍhiyā khettasadisattā khettanti āha ‘‘khettaṃ janānaṃ kusalatthikāna’’nti. Khittaṃ bījaṃ mahapphalabhāvakaraṇena tāyatīti hi <hi rend="bold">khettaṃ. Ariyasaṅgha</hi>nti ettha ārakattā kilesehi, anaye na iriyanato, aye ca iriyanato, sadevakena lokena ‘‘saraṇa’’nti araṇīyato upagantabbato, upagatānañca tadatthasiddhito ariyā, aṭṭha ariyapuggalā, ariyānaṃ saṅgho samūhoti ariyasaṅgho, taṃ ariyasaṅghaṃ.</p>

<p rend="bodytext">Idāni ratanattayapaṇāmajanitaṃ kusalābhisandaṃ yathādhippete payojane niyojetvā attanā saṃvaṇṇiyamānassa vinayassa sakalasāsanamūlabhāvadassanamukhena saṃvaṇṇanākaraṇassāpi sāsanamūlataṃ <pb ed="V" n="1.0005" /> dassetuṃ <hi rend="bold">icceva</hi>miccādigāthādvayamāha. <hi rend="bold">Puññābhisanda</hi>nti puññoghaṃ, puññappavāhaṃ puññarāsinti attho. <hi rend="bold">Tassānubhāvenā</hi>ti tassa yathāvuttassa puññappavāhassa ānubhāvena balena hatantarāyo vinayaṃ vaṇṇayissanti sambandho.</p>

<p rend="bodytext">Aṭṭhitassa susaṇṭhitassa bhagavato sāsanaṃ yasmiṃ ṭhite patiṭṭhitaṃ hotīti yojetabbaṃ. Tattha <hi rend="bold">yasmi</hi>nti yasmiṃ vinayapiṭake. <hi rend="bold">Ṭhite</hi>ti pāḷito ca atthato ca anūnaṃ hutvā lajjīpuggalesu pavattanaṭṭhena ṭhite. <hi rend="bold">Sāsana</hi>nti <pb ed="M" n="1.0005" /> sikkhattayasaṅgahitaṃ sāsanaṃ. <hi rend="bold">Aṭṭhitassā</hi>ti kāmasukhallikattakilamathānuyogasaṅkhāte antadvaye aṭṭhitassa, ‘‘parinibbutassapi bhagavato’’tipi vadanti. <hi rend="bold">Susaṇṭhitassā</hi>ti antadvayavirahitāya majjhimāya paṭipadāya suṭṭhu ṭhitassa. <hi rend="bold">Amissa</hi>nti bhāvanapuṃsakaniddeso, nikāyantaraladdhīhi asammissaṃ katvā anākulaṃ katvā vaṇṇayissanti vuttaṃ hoti. <hi rend="bold">Nissāya pubbācariyānubhāva</hi>nti pubbācariyehi saṃvaṇṇitaṃ aṭṭhakathaṃ nissāya, na attano balenāti adhippāyo.</p>

<p rend="bodytext">Atha porāṇaṭṭhakathāsu vijjamānāsu puna vinayasaṃvaṇṇanā kiṃpayojanāti? Āha <hi rend="bold">kāmañcā</hi>tiādi. Tattha <hi rend="bold">kāma</hi>nti ekantena, yathicchakaṃ vā, sabbasoti vuttaṃ hoti, tassa saṃvaṇṇitoyaṃ vinayoti iminā sambandho. <hi rend="bold">Pubbācariyāsabhehī</hi>ti mahākassapattherādayo pubbācariyā eva akampiyaṭṭhena uttamaṭṭhena ca āsabhā, tehi pubbācariyavarehīti vuttaṃ hoti. Kīdisā pana te pubbācariyāti? Āha <hi rend="bold">ñāṇambū</hi>tiādi. Aggamaggañāṇasaṅkhātena ambunā salilena niddhotāni nissesato āyatiṃ anuppattidhammatāpādanena dhotāni visodhitāni rāgādīni tīṇi malāni kāmāsavādayo ca cattāro āsavā yehi te <hi rend="bold">ñāṇambuniddhotamalāsavā,</hi> tehi khīṇāsavehīti attho. Khīṇāsavabhāvepi na ete sukkhavipassakāti āha ‘‘visuddhavijjāpaṭisambhidehī’’ti. Tattha <hi rend="bold">vijjā</hi>ti tisso vijjā, aṭṭha vijjā vā. Paṭisambhidāppattesupi mahākassapattherādīnaṃ uccinitvā gahitatāya tesaṃ saddhammasaṃvaṇṇane sāmatthiyaṃ sātisayanti dassento āha ‘‘saddhammasaṃvaṇṇanakovidehī’’ti.</p>

<p rend="bodytext">Kilesajātaṃ, parikkhārabāhullaṃ vā sallikhati tanuṃ karotīti sallekho, appicchatādiguṇasamūho, idha pana khīṇāsavādhikārattā parikkhārabāhullassa sallikhanavaseneva attho gahetabbo. Sallekhena nibbattaṃ sallekhiyaṃ, tasmiṃ <hi rend="bold">sallekhiye,</hi> dhutaṅgapariharaṇādisallekhapaapattiyanti vuttaṃ hoti. <hi rend="bold">Nosulabhūpamehī</hi>ti sallekhapaṭipattiyā ‘‘asukasadisā’’ti natthi sulabhā upamā etesanti nosulabhūpamā, tehi. <hi rend="bold">Mahāvihārassā</hi>ti iminā nikāyantaraṃ paṭikkhipati <pb ed="V" n="1.0006" />. Vihārasīsena hettha tattha nivāsīnañceva tehi samaladdhikānañca sabbesaṃ bhikkhūnaṃ gahaṇaṃ daṭṭhabbaṃ. Tasmā tesaṃ mahāvihāravāsīnaṃ diṭṭhisīlavisuddhiyā pabhavattena saññāṇabhūtattā <pb ed="M" n="1.0006" /> dhammasaṅgāhakā mahākassapattherādayo ‘‘mahāvihārassa dhajūpamā’’ti vuttā, tehi <hi rend="bold">ayaṃ vinayo saṃvaṇṇito</hi> sammā anūnaṃ katvā vaṇṇito. Kathanti āha ‘‘cittehi nayehī’’ti. <hi rend="bold">Vicittehi nayehi sambuddhavaranvayehi</hi> sabbaññubuddhavaraṃ anugatehi, bhagavato adhippāyānugatehi nayehīti vuttaṃ hoti.</p>

<p rend="bodytext">Evaṃ porāṇaṭṭhakathāya anūnabhāvaṃ dassetvā idāni attano saṃvaṇṇanāya payojanavisesaṃ ajjhesakañca dassetuṃ <hi rend="bold">saṃvaṇṇanā</hi>tiādimāha. Tattha <hi rend="bold">saṅkhatattā</hi>ti racitattā. <hi rend="bold">Na kañci atthaṃ abhisambhuṇātī</hi>ti na kañci atthaṃ sādheti.</p>

<p rend="bodytext"><hi rend="bold">Saṃvaṇṇanaṃ tañcā</hi>tiādinā attano saṃvaṇṇanāya karaṇappakāraṃ dasseti. Tattha tañca idāni vuccamānaṃ saṃvaṇṇanaṃ <hi rend="bold">samārabhanto</hi> sakalāyapi mahāaṭṭhakathāya idha gahetabbato mahāaṭṭhakathaṃ <hi rend="bold">tassā</hi> idāni vuccamānāya saṃvaṇṇanāya <hi rend="bold">sarīraṃ katvā</hi> mahāpaccariyaṃ yo vinicchayo vutto, tatheva kurundīnāmādīsu <hi rend="bold">vissutāsu aṭṭhakathāsu yo vinicchayo</hi> vutto, tatopi vinicchayato yuttamatthaṃ <hi rend="bold">apariccajanto</hi> antogadhattheravādaṃ katvā <hi rend="bold">saṃvaṇṇanaṃ</hi> sammā <hi rend="bold">samārabhissa</hi>nti padatthasambandho veditabbo. Ettha ca attho kathīyati etāyāti aṭṭhakathā ttha-kārassa ṭṭha-kāraṃ katvā. <hi rend="bold">Mahāpaccariya</hi>nti mahāpaccarīnāmikaṃ. Ettha ca paccarīti uḷumpaṃ vuccati, tasmiṃ nisīditvā katattā tameva nāmaṃ jātaṃ. ‘‘Kurundīvallivihāro nāma atthi, tattha katattā ‘kurundī’ti nāmaṃ jāta’’nti vadanti. <hi rend="bold">Ādi</hi>saddena andhakaṭṭhakathaṃ saṅkhepaṭṭhakathañca saṅgaṇhāti.</p>

<p rend="bodytext"><hi rend="bold">Yuttamattha</hi>nti mahāaṭṭhakathānayena, catubbidhavinayayuttiyā vā yuttamatthaṃ. ‘‘Aṭṭhakathaṃyeva gahetvā saṃvaṇṇanaṃ karissāmī’’ti vutte aṭṭhakathāsu vuttattheravādānaṃ bāhirabhāvo siyāti tepi antokattukāmo ‘‘antogadhatheravāda’’nti āha, theravādepi antokatvāti vuttaṃ hoti.</p>

<p rend="bodytext"><hi rend="bold">Taṃ me</hi>ti gāthāya sotūhi paṭipajjitabbavidhiṃ dasseti. Tattha <hi rend="bold">dhammappadīpassā</hi>ti dhammo eva mohandhakāraviddhaṃsanato padīpasadisattā padīpo assāti dhammappadīpo, bhagavā, tassa. <hi rend="bold">Patimānayantā</hi>ti pūjentā manasā garuṃ karontā <hi rend="bold">nisāmentu</hi> suṇantu.</p>

<p rend="bodytext"><hi rend="bold">Buddhenā</hi>tiādinā <pb ed="M" n="1.0007" /> attano saṃvaṇṇanāya āgamanasuddhidassanamukhena pamāṇabhāvaṃ dassetvā anusikkhitabbataṃ <pb ed="V" n="1.0007" /> dasseti. Tattha yatheva buddhena yo dhammo vinayo ca vutto, so tassa buddhassa yehi puttehi mahākassapattherādīhi tatheva ñāto, tesaṃ buddhaputtānaṃ matimaccajantā sīhaḷaṭṭhakathācariyā yasmā pure aṭṭhakathā akaṃsūti sambandho veditabbo. Tattha <hi rend="bold">dhammo</hi>ti suttābhidhamme saṅgaṇhāti. <hi rend="bold">Vinayo</hi>ti sakalaṃ vinayapiṭakaṃ. <hi rend="bold">Vutto</hi>ti pāḷito ca atthato ca <hi rend="bold">buddhena</hi> bhagavatā vutto. Na hi bhagavatā abyākataṃ nāma tantipadaṃ atthi, tattha tattha bhagavatā pavattitapakiṇṇakadesanāyeva hi aṭṭhakathā. <hi rend="bold">Tatheva ñāto</hi>ti yatheva buddhena vutto, tatheva ekapadampi ekakkharampi avināsetvā adhippāyañca avikopetvā ñāto viditoti attho. <hi rend="bold">Tesaṃ matimaccajantā</hi>ti tesaṃ buddhaputtānaṃ matisaṅkhātaṃ theraparamparāya uggahetvā ābhataṃ abbocchinnaṃ pāḷivaṇṇanāvasena ceva pāḷimuttakavasena ca pavattaṃ sabbaṃ aṭṭhakathāvinicchayaṃ apariccajantā. <hi rend="bold">Aṭṭhakathā akaṃsū</hi>ti mahāaṭṭhakathāmahāpaccariādikā sīhaḷaṭṭhakathāyo akaṃsu. ‘‘Aṭṭhakathāmakaṃsū’’tipi pāṭho, tatthāpi soyevattho.</p>

<p rend="bodytext"><hi rend="bold">Tasmā</hi>ti yasmā tesaṃ buddhaputtānaṃ adhippāyaṃ avikopetvā pure aṭṭhakathā akaṃsu, tasmā. <hi rend="bold">Yaṃ aṭṭhakathāsu vuttaṃ,</hi> taṃ sabbampi pamāṇanti yojanā. <hi rend="bold">Hī</hi>ti nipātamattaṃ hetuatthassa tasmāti imināyeva pakāsitattā, avadhāraṇattho vā, pamāṇamevāti. Yadi aṭṭhakathāsu vuttaṃ sabbampi pamāṇaṃ, evaṃ sati tattha pamādalekhāpi pamāṇaṃ siyāti āha ‘‘vajjayitvāna pamādalekha’’nti, aparāparaṃ likhantehi pamādena satiṃ apaccupaṭṭhapetvā aññattha likhitabbaṃ aññattha likhanādivasena pavattitā pamādalekhā nāma, sā ca samantapāsādikāyaṃ tattha tattha sayameva āvibhavissati. Puna <hi rend="bold">yasmā</hi>ti padassa sambandhadassanavasena ayaṃ atthayojanā – yasmā aṭṭhakathāsu vuttaṃ idha imasmiṃ sāsane sikkhāsu sagāravānaṃ paṇḍitānaṃ pamāṇameva, yasmā ca ayaṃ vaṇṇanāpi bhāsantarapariccāgādimattavisiṭṭhatāya atthato abhinnā, tato eva pamāṇabhūtāva hessati, tasmā anusikkhitabbāti.</p>

<p rend="bodytext"><hi rend="bold">Tato</hi>ti tāhi aṭṭhakathāhi. <hi rend="bold">Bhāsantarameva hitvā</hi>ti sīhaḷabhāsaṃyeva apanetvā. <hi rend="bold">Vitthāramaggañca samāsayitvā</hi>ti porāṇaṭṭhakathāsu yathāṭhāne <pb ed="M" n="1.0008" /> vattabbampi padatthavinicchayādikaṃ ativitthiṇṇena vacanakkamena ceva vuttameva atthanayaṃ appamattakavisesena punappunaṃ kathanena ca tattha tattha papañcitaṃ tādisaṃ vitthāramaggaṃ pahāya sallahukena atthaviññāpakena padakkamena ceva vuttanayasadisaṃ vattabbaṃ atidisitvā ca saṅkhepanayeneva vaṇṇayissāmāti adhippāyo. <hi rend="bold">Sāratthadīpaniyaṃ</hi> pana vinayaṭīkāyaṃ ‘‘porāṇaṭṭhakathāsu upari vuccamānampi ānetvā tattha tattha papañcitaṃ ñatticatutthena kammena…pe… upasampannoti bhikkhūti ettha apalokanādīnaṃ catunnampi <pb ed="V" n="1.0008" /> kammānaṃ vitthārakathā viya tādisaṃ vitthāramaggaṃ saṅkhipitvā’’ti vuttaṃ, taṃ tantikkamaṃ kañci avokkamitvāti ettheva vattuṃ yuttaṃ. Aññattha pāḷiyā vattabbaṃ aññattha kathanañhi tantikkamaṃ vokkamitvā kathanaṃ nāma. Tathā hi vuttaṃ ‘‘tatheva vaṇṇituṃ yuttarūpaṃ hutvā anukkamena āgataṃ pāḷiṃ pariccajitvā saṃvaṇṇanato sīhaḷaṭṭhakathāsu ayuttaṭṭhāne vaṇṇitaṃ yathāṭhāneyeva vaṇṇanato ca vuttaṃ ‘tantikkamaṃ kañci avokkamitvā’’’ti. Tasmā yathāvuttanayeneva attho gahetabbo. Kathaṃ pana vitthāramaggassa saṅkhipane vinicchayo na hīyatīti? Āha ‘‘vinicchayaṃ sabbamasesayitvā’’ti. Saṅkhipantopi punappunaṃ vacanādimeva saṅkhipanto, vinicchayaṃ pana aṭṭhakathāsu sabbāsupi vuttaṃ sabbampi asesayitvā, kiñcimattampi aparihāpetvāti vuttaṃ hoti. <hi rend="bold">Tantikkamaṃ kañci avokkamitvā</hi>ti kañci pāḷikkamaṃ anatikkamitvā, anukkameneva pāḷiṃ vaṇṇayissāmāti attho.</p>

<p rend="bodytext"><hi rend="bold">Suttantikānaṃ vacanānamattha</hi>nti verañjakaṇḍādīsu āgatānaṃ jhānakathādīnaṃ suttantavacanānaṃ sīhaḷaṭṭhakathāsu ‘‘suttantikānaṃ bhāro’’ti vatvā avaṇṇitabbaṭṭhānaṃ atthaṃ taṃtaṃsuttānurūpaṃ sabbaso paridīpayissāmāti adhippāyo. <hi rend="bold">Hessatī</hi>ti bhavissati, karīyissatīti vā attho. Ettha ca paṭhamasmiṃ atthavikappe ‘‘bhāsantarapariccāgādikaṃ catubbidhaṃ kiccaṃ nipphādetvā suttantikānaṃ vacanānamatthaṃ <hi rend="bold">paridīpayantī</hi> ayaṃ vaṇṇanā bhavissatī’’ti vaṇṇanāvasena samānakattukatā veditabbā. Pacchimasmiṃ atthavikappe pana ‘‘heṭṭhā vuttabhāsantarapariccāgādikaṃ katvā suttantikānaṃ vacanānamatthaṃ paridīpayantī ayaṃ vaṇṇanā amhehi karīyissatī’’ti evaṃ ācariyavasena samānakattukatā veditabbā.</p>

<p rend="centre">Ganthārambhakathāvaṇṇanānayo niṭṭhito.</p>

<p rend="chapter">Bāhiranidānakathā</p>

<p rend="bodytext">Idāni <pb ed="M" n="1.0009" /> saṃvaravinayapahānavinayādīsu bahūsu vinayesu attanā ‘‘taṃ vaṇṇayissaṃ vinaya’’nti evaṃ saṃvaṇṇetabbabhāvena paṭiññātaṃ vinayaṃ dassento āha <hi rend="bold">tatthā</hi>tiādi. Tattha <hi rend="bold">tatthā</hi>ti yathāvuttāsu gāthāsu. <hi rend="bold">Tāva</hi>-saddo paṭhamanti imasmiṃ atthe daṭṭhabbo, tena paṭhamaṃ vinayaṃ vavatthapetvā <pb ed="V" n="1.0009" /> pacchā tassa vaṇṇanaṃ karissāmāti dīpeti. <hi rend="bold">Vavatthapetabbo</hi>ti niyametabbo. <hi rend="bold">Tenetaṃ vuccatī</hi>ti yasmā vavatthapetabbo, tena hetunā etaṃ vinayo nāmātiādikaṃ niyāmakavacanaṃ vuccatīti attho. <hi rend="bold">Assā</hi>ti vinayassa. <hi rend="bold">Mātikā</hi>ti uddeso. So hi niddesapadānaṃ jananīṭhāne ṭhitattā mātā viyāti ‘‘mātikā’’ti vuccati.</p>

<p rend="bodytext">Idāni saṃvaṇṇetabbamatthaṃ mātikaṃ paṭṭhapetvā dassento āha <hi rend="bold">vuttaṃ yenā</hi>tiādi. Idaṃ vuttaṃ hoti – etaṃ tena samayena buddho bhagavā verañjāyaṃ viharatītiādinidānavacanapaṭimaṇḍitaṃ vinayapiṭakaṃ yena puggalena vuttaṃ, yasmiṃ kāle vuttaṃ, yasmā kāraṇā vuttaṃ, yena dhāritaṃ, yena ca ābhataṃ, yesu patiṭṭhitaṃ, etaṃ yathāvuttavidhānaṃ vatvā tato tena samayenātiādipāṭhassa atthaṃ anekappakārato dassento vinayassa atthavaṇṇanaṃ karissāmīti.</p>

<p rend="bodytext">Ettha ca <hi rend="bold">vuttaṃ yena yadā yasmā</hi>ti idaṃ vacanaṃ tena samayena buddho bhagavātiādinidānavacanamattaṃ apekkhitvā vattukāmopi visuṃ avatvā ‘‘nidānena ādikalyāṇaṃ, idamavocāti nigamanena pariyosānakalyāṇa’’nti vacanato nidānanigamanānipi satthudesanāya anuvidhānattā tadantogadhānevāti nidānassāpi vinayapāḷiyaṃyeva antogadhattā vuttaṃ yena yadā yasmāti idampi vinayapiṭakasambandhaṃyeva katvā mātikaṃ ṭhapeti. Mātikāya hi etanti vuttaṃ vinayapiṭakaṃyeva sāmaññato sabbattha sambandhamupagacchati.</p>

<p rend="bodytext">Idāni pana taṃ visuṃ nīharitvā dassento <hi rend="bold">tattha vuttaṃ yenā</hi>tiādimāha. <hi rend="bold">Tatthā</hi>ti tesu mātikāpadesu. <hi rend="bold">Ida</hi>nti tena samayenātiādinidānavacanaṃ. <hi rend="bold">Hi</hi>-saddo yasmāti attho daṭṭhabbo, yasmā buddhassa bhagavato attapaccakkhavacanaṃ na hoti, tasmāti vuttaṃ hoti. <hi rend="bold">Attapaccakkhavacanaṃ na hotī</hi>ti attanā paccakkhaṃ katvā vuttavacanaṃ na hoti. Atha <pb ed="M" n="1.0010" /> vā attano paccakkhakāle dharamānakāle vuttavacanaṃ na hoti. Tadubhayenāpi bhagavato vuttavacanaṃ na hotīti attho.</p>

<p rend="title">Paṭhamamahāsaṅgītikathāvaṇṇanā</p>

<p rend="bodytext"><hi rend="bold">Paṭhamamahāsaṅgīti nāma cesā</hi>ti ettha <hi rend="bold">ca</hi>-saddo vattabbasampiṇḍanattho, upaññāsattho vā, upaññāsoti ca vākyārambho vuccati. Esā hi ganthakārānaṃ pakati, yadidaṃ kiñci vatvā puna aparaṃ vattumārabhantānaṃ ca-saddappayogo. Yathāpaccayaṃ tattha tattha desitattā vippakiṇṇānaṃ dhammavinayānaṃ <pb ed="V" n="1.0010" /> sabhāgatthavasena saṅgahetvā gāyanaṃ kathanaṃ saṅgīti, mahāvisayattā pūjanīyattā ca mahatī saṅgīti mahāsaṅgīti. Dutiyādiṃ upādāya cesā ‘‘paṭhamamahāsaṅgītī’’ti vuttā. Nidadāti desanaṃ desakālādivasena aviditaṃ viditaṃ katvā nidassetīti <hi rend="bold">nidānaṃ,</hi> tattha <hi rend="bold">kosallatthaṃ</hi>.</p>

<p rend="bodytext">Veneyyānaṃ maggaphaluppattihetubhūtāva kiriyā nippariyāyena buddhakiccanti āha ‘‘dhammacakkappavattanañhi ādiṃ katvā’’ti. Tattha satipaṭṭhānādidhammo eva pavattanaṭṭhena cakkanti <hi rend="bold">dhammacakkaṃ,</hi> cakkanti vā āṇā, taṃ dhammato anapetattā dhammacakkaṃ, dhammena ñāyena cakkantipi dhammacakkaṃ. <hi rend="bold">Katabuddhakicce</hi>ti niṭṭhitabuddhakicce bhagavati lokanātheti sambandho. <hi rend="bold">Kusinārāya</hi>nti samīpatthe etaṃ bhummavacanaṃ. <hi rend="bold">Upavattane mallānaṃ sālavane</hi>ti tassa nagarassa upavattanabhūtaṃ mallarājūnaṃ sālavanuyyānaṃ dasseti. Tattha nagaraṃ pavisantā uyyānato upecca vattanti gacchanti etenāti ‘‘upavattana’’nti uyyānassa ca nagarassa ca majjhe sālavanaṃ vuccati. Kusinārāya hi dakkhiṇapacchimadisāya taṃ uyyānaṃ hoti, tato uyyānato sālavanarājivirājito maggo pācīnābhimukho gantvā nagarassa dakkhiṇadvārābhimukho uttarena nivatto, tena maggena manussā nagaraṃ pavisanti, tasmā taṃ ‘‘upavattana’’nti vuccati. Tattha kira upavattane aññamaññasaṃsaṭṭhaviṭapānaṃ sampannachāyānaṃ sālapantīnamantare bhagavato parinibbānamañco paññatto, taṃ sandhāya vuttaṃ ‘‘yamakasālānamantare’’ti. Upādīyati kammakilesehīti upādi, vipākakkhandhā kaṭattā ca rūpaṃ. Tadeva kammakilesehi sammā appahīnatāya seso, natthi ettha upādisesoti <hi rend="bold">anupādisesā,</hi> nibbānadhātu, tāya. Itthambhūtalakkhaṇe <pb ed="M" n="1.0011" /> cāyaṃ karaṇaniddeso. <hi rend="bold">Parinibbāne</hi>ti nimittatthe bhummaṃ, parinibbānahetu tasmiṃ ṭhāne sannipatitānanti attho. Saṅghassa thero jeṭṭho <hi rend="bold">saṅghatthero</hi>. Ettha ca saṅghasaddassa bhikkhusatasahassasaddasāpekkhattepi gamakattā therasaddena samāso yathā devadattassa garukulanti. Āyasmā mahākassapo dhammavinayasaṅgāyanatthaṃ bhikkhūnaṃ ussāhaṃ janesīti sambandho.</p>

<p rend="bodytext">Tathā ussāhaṃ jananassa kāraṇamāha <hi rend="bold">sattāhaparinibbute</hi>tiādi. Satta ahāni samāhaṭāni sattāhaṃ, sattāhaṃ parinibbutassa assāti sattāhaparinibbuto, sattāhaparinibbute subhaddena vuḍḍhapabbajitena vuttavacanamanussarantoti sambandho. <hi rend="bold">Alaṃ, āvuso</hi>tiādinā tena vuttavacanaṃ dasseti. Tattha <hi rend="bold">ala</hi>nti paṭikkhepavacanaṃ. <hi rend="bold">Tena mahāsamaṇenā</hi>ti nissakke karaṇavacanaṃ, tato mahāsamaṇato suṭṭhu muttā mayanti attho, upaddutā ca homa tadāti adhippāyo, homāti vā atītatthe vattamānavacanaṃ, ahumhāti attho. <hi rend="bold">Ṭhānaṃ kho panetaṃ vijjatī</hi>ti tiṭṭhati ettha phalaṃ tadāyattavuttitāyāti <pb ed="V" n="1.0011" /><hi rend="bold">ṭhānaṃ,</hi> hetu. <hi rend="bold">Kho</hi>ti avadhāraṇe, etaṃ kāraṇaṃ vijjateva, no na vijjatīti attho. Kiṃ taṃ kāraṇanti? Āha <hi rend="bold">yaṃ pāpabhikkhū</hi>tiādi. Ettha <hi rend="bold">ya</hi>nti nipātamattaṃ, kāraṇaniddeso vā, yena kāraṇena antaradhāpeyyuṃ, tadetaṃ kāraṇaṃ vijjatīti attho. Atīto atikkanto satthā ettha, etassāti vā <hi rend="bold">atītasatthukaṃ,</hi> pāvacanaṃ. Padhānaṃ vacanaṃ <hi rend="bold">pāvacanaṃ,</hi> dhammavinayanti vuttaṃ hoti. <hi rend="bold">Pakkhaṃ labhitvā</hi>ti alajjīpakkhaṃ labhitvā. <hi rend="bold">Na cirassevā</hi>ti na cireneva. <hi rend="bold">Yāva ca dhammavinayo tiṭṭhatī</hi>ti yattakaṃ kālaṃ dhammo ca vinayo ca lajjīpuggalesu tiṭṭhati.</p>

<p rend="bodytext"><hi rend="bold">Vuttañhetaṃ bhagavatā</hi>ti parinibbānamañce nipannena bhagavatā vuttanti attho. <hi rend="bold">Desito paññatto</hi>ti suttābhidhammapiṭakasaṅgahitassa dhammassa ceva vinayapiṭakasaṅgahitassa vinayassa ca atisajjanaṃ pabodhanaṃ desanā. Tasseva pakārato ñāpanaṃ asaṅkarato ṭhapanaṃ paññāpanaṃ. <hi rend="bold">So vo mamaccayena satthā</hi>ti so dhammavinayo tumhākaṃ mamaccayena satthā mayi parinibbute satthukiccaṃ sādhessati. <hi rend="bold">Sāsana</hi>nti pariyattipaṭipattipaṭivedhavasena tividhaṃ sāsanaṃ, nippariyāyato pana sattattiṃsa bodhipakkhiyadhammā. <hi rend="bold">Addhaniya</hi>nti addhānakkhamaṃ, tadeva <hi rend="bold">ciraṭṭhitikaṃ assa</hi> bhaveyyāti sambandho.</p>

<p rend="bodytext">Idāni <pb ed="M" n="1.0012" /> sammāsambuddhena attano kataṃ anuggahavisesaṃ vibhāvento āha <hi rend="bold">yañcāhaṃ bhagavatā</hi>tiādi. Tattha <hi rend="bold">yañcāha</hi>nti etassa anuggahitoti etena sambandho. Tattha <hi rend="bold">ya</hi>nti yasmā, yena kāraṇenāti vuttaṃ hoti. Kiriyāparāmasanaṃ vā etaṃ, tena anuggahitoti ettha anuggahaṇaṃ parāmasati. <hi rend="bold">Dhāressasī</hi>tiādikaṃ bhagavatā mahākassapattherena saddhiṃ cīvaraparivattanaṃ kātukāmena vuttavacanaṃ. <hi rend="bold">Dhāressasi pana me tvaṃ kassapā</hi>ti ‘‘kassapa, tvaṃ imāni paribhogajiṇṇāni paṃsukūlāni pārupituṃ sakkhissasī’’ti vadati, tañca kho na kāyabalaṃ sandhāya, paṭipattipūraṇaṃ pana sandhāya evamāha. <hi rend="bold">Sāṇāni paṃsukūlānī</hi>ti matakaḷevaraṃ paliveṭhetvā chaḍḍitāni tumbamatte kimayo papphoṭetvā gahitāni sāṇavākamayāni paṃsukūlacīvarāni. Rathikādīnaṃ yattha katthaci paṃsūnaṃ upari ṭhitattā abbhuggataṭṭhena tesu kūlamivāti paṃsukūlaṃ. Atha vā paṃsu viya kucchitabhāvaṃ ulati gacchatīti paṃsukūlanti paṃsukūlasaddassa attho daṭṭhabbo. <hi rend="bold">Nibbasanānī</hi>ti niṭṭhitavasanakiccāni, paribhogajiṇṇānīti attho. Ekameva taṃ cīvaraṃ anekāvayavattā bahuvacanaṃ kataṃ. <hi rend="bold">Sādhāraṇaparibhogenā</hi>ti attanā samānaparibhogena, sādhāraṇaparibhogena ca samasamaṭṭhapanena ca anuggahitoti sambandho.</p>

<p rend="bodytext">Idāni <pb ed="V" n="1.0012" /> navānupubbavihārachaḷabhiññāppabhede uttarimanussadhamme attanā samasamaṭṭhapanatthāya bhagavatā vuttaṃ <hi rend="bold">kassapasaṃyutte</hi> (saṃ. ni. 2.152) āgataṃ pāḷiṃ peyyālamukhena ādiggahaṇena ca saṅkhipitvā dassento āha <hi rend="bold">ahaṃ, bhikkhave</hi>tiādi. Tattha <hi rend="bold">yāvade ākaṅkhāmī</hi>ti yāvadeva ākaṅkhāmi, yattakaṃ kālaṃ icchāmīti attho, ‘‘yāvadevā’’tipi pāṭho. <hi rend="bold">Navānupubbavihārachaḷabhiññāppabhede</hi>ti ettha <hi rend="bold">navānupubbavihāro</hi> nāma anupaṭipāṭiyā samāpajjitabbabhāvato evaṃsaññitā nirodhasamāpattiyā saha aṭṭha rūpārūpasamāpattiyo. <hi rend="bold">Chaḷabhiññā</hi> nāma āsavakkhayañāṇena saddhiṃ pañcābhiññāyo. <hi rend="bold">Attanā samasamaṭṭhapanenā</hi>ti ‘‘ahaṃ yattakaṃ kālaṃ yattake samāpattivihāre abhiññāyo ca vaḷañjemi, tathā kassapopī’’ti evaṃ yathāvuttauttarimanussadhamme attanā samasamaṃ katvā ṭhapanena, idañca uttarimanussadhammasāmaññena therassa pasaṃsāmattena vuttaṃ, na <pb ed="M" n="1.0013" /> bhagavatā saddhiṃ sabbathā samatāya. Bhagavato hi guṇavisesaṃ upādāya sāvakā paccekabuddhā ca kalampi kalabhāgampi na upenti, tassa kimaññaṃ āṇaṇyaṃ bhavissati aññatra dhammavinayasaṅgāyanāti adhippāyo. Tattha <hi rend="bold">tassā</hi>ti tassa anuggahassa, tassa meti vā attho gahetabbo. Potthakesu hi kesuci ‘‘tassa me’’ti pāṭho dissati. <hi rend="bold">Āṇaṇyaṃ</hi> aṇaṇabhāvo. <hi rend="bold">Sakakavacaissariyānuppadānenā</hi>ti ettha cīvarassa nidassanavasena kavacasseva gahaṇaṃ kataṃ, samāpattiyā nidassanavasena issariyaṃ gahitaṃ.</p>

<p rend="bodytext">Idāni yathāvuttamatthaṃ pāḷiyā vibhāvento āha <hi rend="bold">yathāhā</hi>tiādi. Tattha <hi rend="bold">ekamidāha</hi>nti ettha <hi rend="bold">ida</hi>nti nipātamattaṃ. <hi rend="bold">Ekaṃ samaya</hi>nti ekasmiṃ samayeti attho. <hi rend="bold">Pāvāyā</hi>ti pāvānagarato. <hi rend="bold">Addhānamaggappaṭipanno</hi>ti dīghamaggappaṭipanno. Dīghapariyāyo hettha addhānasaddo. <hi rend="bold">Sabbaṃ subhaddakaṇḍaṃ vitthārato veditabba</hi>nti <hi rend="bold">pañcasatikakkhandhake</hi> āgataṃ subhaddakaṇḍaṃ idha ānetvā vitthāretabbaṃ.</p>

<p rend="bodytext"><hi rend="bold">Tato para</hi>nti subhaddakaṇḍato paraṃ. Sabbaṃ <hi rend="bold">subhaddakaṇḍaṃ</hi> vitthārato veditabbanti iminā ‘‘yaṃ na icchissāma, na taṃ karissāmā’’ti etaṃ pariyantaṃ subhaddakaṇḍapāḷiṃ dassetvā idāni avasesaṃ ussāhajananappakārappavattaṃ pāḷimeva dassento <hi rend="bold">handa mayaṃ āvuso</hi>tiādimāha. Tattha <hi rend="bold">pure adhammo dippatī</hi>ti ettha <hi rend="bold">‘‘adhammo</hi> nāma dasakusalakammapathapaṭipakkhabhūto adhammo’’ti <hi rend="bold">sāratthadīpaniyaṃ</hi> (sārattha. ṭī. 1.paṭhamamahāsaṅgītikathāvaṇṇanā) vuttaṃ. Dhammasaṅgahaṇatthaṃ ussāhajananappasaṅgattā pana dhammavinayānaṃ asaṅgāyanahetudosagaṇo sambhavati, so eva ettha adhammo dippati tappaṭipakkho dhammo ca paṭibāhīyatīti vattabbaṃ. Api ca ‘‘adhammavādino balavanto honti dhammavādino dubbalā hontī’’ti vuccamānattā yena adhammena te subhaddavajjiputtakādayo adhammavādino, yena ca dhammena itare dhammavādinova honti. Teyeva idha ‘‘adhammo’’ <pb ed="V" n="1.0013" /> ‘‘dhammo’’ti ca vattabbā. Tasmā sīlavipattiādihetuko pāpicchatādidosagaṇo adhammo, tappaṭipakkho sīlasampadādihetuko appicchatādiguṇasamūho dhammoti ca gahetabbaṃ. <hi rend="bold">Pure dippatī</hi>ti api nāma dippati. Atha vā yāva adhammo dhammaṃ paṭibāhituṃ samattho hoti, tato puretaramevāti <pb ed="M" n="1.0014" /> attho. <hi rend="bold">Dippatī</hi>ti dippissati. Puresaddayogena hi anāgatatthe ayaṃ vattamānappayogo, yathā purā vassati devoti. <hi rend="bold">Avinayo</hi>ti pahānavinayādīnaṃ paṭipakkhabhūto avinayo.</p>

<p rend="bodytext"><hi rend="bold">Tena hī</hi>ti uyyojanatthe nipāto. <hi rend="bold">Sakalanavaṅgasatthusāsanapariyattidhare</hi>ti sakalaṃ suttageyyādinavaṅgaṃ ettha, etassa vā atthīti sakalanavaṅgaṃ, satthusāsanaṃ. Atthakāmena pariyāpuṇitabbato diṭṭhadhammikādipurisatthapariyattibhāvato ca ‘‘pariyattī’’ti tīṇi piṭakāni vuccanti, taṃ sakalanavaṅgasatthusāsanasaṅkhātaṃ pariyattiṃ dhārentīti sakalanavaṅgasatthusāsanapaayattidharā, tādiseti attho. Samathabhāvanāsinehābhāvena sukkhā lūkhā asiniddhā vipassanā etesanti <hi rend="bold">sukkhavipassakā</hi>. <hi rend="bold">Tipiṭakasabbapariyattippabhedadhare</hi>ti tiṇṇaṃ piṭakānaṃ samāhāro tipiṭakaṃ, tadeva navaṅgādivasena anekabhedabhinnaṃ sabbaṃ pariyattippabhedaṃ dhārentīti tipiṭakasabbapariyattippabhedadharā.</p>

<p rend="bodytext"><hi rend="bold">Kissa panā</hi>ti kasmā pana. Sikkhatīti <hi rend="bold">sekkho</hi>. Tamevāha ‘‘sakaraṇīyo’’ti. Uparimaggattayakiccassa apariyositattā sakiccoti attho. <hi rend="bold">Assā</hi>ti anena. <hi rend="bold">Bahukārattā</hi>ti bahupakārattā. <hi rend="bold">Assā</hi>ti bhaveyya. <hi rend="bold">Ativiya vissattho</hi>ti ativiya vissāsiko. <hi rend="bold">Na</hi>nti ānandattheraṃ <hi rend="bold">ovadatī</hi>ti sambandho. Ānandattherassa kadāci asaññatāya navakāya saddhivihārikaparisāya janapadacārikācaraṇaṃ, tesañca saddhivihārikānaṃ ekakkhaṇe uppabbajjanañca paṭicca mahākassapatthero taṃ niggaṇhanto evamāha ‘‘na vāyaṃ kumārako mattamaññāsī’’ti. Ettha ca <hi rend="bold">vā</hi>-saddo padapūraṇo, ayaṃ kumāro attano pamāṇaṃ na paṭijānātīti theraṃ tajjento āha. <hi rend="bold">Tatrā</hi>ti evaṃ sati.</p>

<p rend="bodytext"><hi rend="bold">Kiñcāpi sekkho</hi>ti idaṃ na sekkhānaṃ agatigamanasabbhāvena vuttaṃ, asekkhānaññeva pana uccinitvā gahitattāti daṭṭhabbaṃ. Tasmā ‘‘kiñcāpi sekkho, tathāpi thero āyasmantampi ānandaṃ uccinatū’’ti evamettha sambandho veditabbo, na pana kiñcāpi sekkho, tathāpi abhabbo agatiṃ gantunti yojetabbaṃ. <hi rend="bold">Abhabbo</hi>tiādi panassa sabhāvakathanaṃ. Tattha <pb ed="M" n="1.0015" /><hi rend="bold">chandā</hi>ti chandena sinehena. <hi rend="bold">Agatiṃ gantu</hi>nti akattabbaṃ kātuṃ. <hi rend="bold">Pariyatto</hi>ti adhīto uggahito.</p>

<p rend="bodytext"><hi rend="bold">Rājagahaṃ</hi><pb ed="V" n="1.0014" /><hi rend="bold">kho mahāgocara</hi>nti ettha gāvo caranti etthāti gocaro, gunnaṃ gocaraṭṭhānaṃ. Gocaro viyāti gocaro, bhikkhācaraṇaṭṭhānaṃ. So mahanto assāti mahāgocaraṃ, rājagahaṃ. <hi rend="bold">Ukkoṭeyyā</hi>ti nivāreyya.</p>

<p rend="bodytext"><hi rend="bold">Sattasu sādhukīḷanadivasesū</hi>ti ettha saṃvegavatthuṃ kittetvā kittetvā sādhukaṃ eva pūjāvasena kīḷanato sādhukīḷanaṃ. <hi rend="bold">Upakaṭṭhā</hi>ti āsannā. Vassaṃ upaneti upagacchati etthāti <hi rend="bold">vassūpanāyikā</hi>.</p>

<p rend="bodytext"><hi rend="bold">Tatra suda</hi>nti tassaṃ sāvatthiyaṃ, <hi rend="bold">suda</hi>nti nipātamattaṃ. <hi rend="bold">Ussannadhātuka</hi>nti upacitapittasemhādidhātukaṃ. <hi rend="bold">Samassāsetu</hi>nti santappetuṃ. <hi rend="bold">Dutiyadivase</hi>ti jetavanavihāraṃ paviṭṭhadivasato dutiyadivaseti vadanti. Viriccati etenāti virecanaṃ. Osadhaparibhāvitaṃ khīrameva virecananti <hi rend="bold">khīravirecanaṃ. Yaṃ sandhāyā</hi>ti yaṃ bhesajjapānaṃ sandhāya vuttaṃ. <hi rend="bold">Bhesajjamattā</hi>ti appamattakaṃ bhesajjaṃ. Appattho hi ayaṃ <hi rend="bold">mattā</hi>-saddo mattā sukhapariccāgātiādīsu (dha. pa. 290) viya.</p>

<p rend="bodytext"><hi rend="bold">Khaṇḍaphullappaṭisaṅkharaṇa</hi>nti ettha <hi rend="bold">khaṇḍa</hi>nti chinnaṃ, <hi rend="bold">phulla</hi>nti bhinnaṃ, tesaṃ <hi rend="bold">paṭisaṅkharaṇaṃ</hi> abhinavakaraṇaṃ.</p>

<p rend="bodytext">Paricchedavasena vediyati dissatīti <hi rend="bold">pariveṇaṃ. Tatthā</hi>ti tesu vihāresu khaṇḍaphullappaṭisaṅkharaṇanti sambandho. <hi rend="bold">Paṭhamaṃ māsa</hi>nti vassānassa paṭhamaṃ māsaṃ, accantasaṃyoge cetaṃ upayogavacanaṃ. Senāsanavattānaṃ bahūnaṃ paññattattā, <hi rend="bold">senāsanakkhandhake</hi> (cūḷava. 294 ādayo) senāsanapaṭibaddhānaṃ bahūnaṃ kammānaṃ vihitattā ‘‘bhagavatā…pe… vaṇṇita’’nti vuttaṃ.</p>

<p rend="bodytext"><hi rend="bold">Dutiyadivase</hi>ti ‘‘khaṇḍaphullappaṭisaṅkharaṇaṃ karomā’’ti cintitadivasato dutiyadivase. Vassūpanāyikadivaseyeva te evaṃ cintesuṃ. <hi rend="bold">Siriyā niketanamivā</hi>ti siriyā nivāsanaṭṭhānaṃ viya. Ekasmiṃ pānīyatitthe sannipatantā pakkhino viya sabbesaṃ janānaṃ cakkhūni maṇḍapeyeva nipatantīti vuttaṃ ‘ekanipātatitthamiva ca devamanussanayanavihaṅgāna’’nti. <hi rend="bold">Lokarāmaṇeyyaka</hi>nti loke ramaṇīyabhāvaṃ, ramaṇaṃ arahatīti vā lokarāmaṇeyyakaṃ <pb ed="M" n="1.0016" />. <hi rend="bold">Daṭṭhabbasāramaṇḍa</hi>nti daṭṭhabbesu sāraṃ daṭṭhabbasāraṃ, tato vippasannanti daṭṭhabbasāramaṇḍaṃ. Atha vā daṭṭhabbo sārabhūto visiṭṭhataro maṇḍo <pb ed="V" n="1.0015" /> maṇḍanaṃ alaṅkāro etassāti daṭṭhabbasāramaṇḍo, maṇḍapo. Maṇḍaṃ sūriyarasmiṃ pāti nivāretīti maṇḍapo. Vividhāni kusumadāmāni ceva muttolambakāni ca viniggalantaṃ vamentaṃ nikkhāmentamiva cāru sobhanaṃ vitānaṃ etthāti <hi rend="bold">vividhakusumadāmolambakaviniggalantacāruvitāno</hi>. Nānāpupphūpahāravicittasupariniṭṭhitabhūmikammattā eva ‘‘ratanavicittamaṇikoṭṭimatalamivā’’ti vuttaṃ. Ettha ca maṇiyo koṭṭetvā katatalaṃ maṇikoṭṭimatalaṃ nāma, tamivāti vuttaṃ hoti. <hi rend="bold">Āsanāraha</hi>nti nisīdanārahaṃ. <hi rend="bold">Dantakhacita</hi>nti dantehi khacitaṃ.</p>

<p rend="bodytext"><hi rend="bold">Āvajjesī</hi>ti upanāmesi. <hi rend="bold">Anupādāyā</hi>ti taṇhādiṭṭhivasena kañci dhammaṃ aggahetvā. <hi rend="bold">Kathādoso</hi>ti kathāya asaccaṃ nāma <hi rend="bold">natthi</hi>.</p>

<p rend="bodytext"><hi rend="bold">Yathāvuḍḍha</hi>nti vuḍḍhapaṭipāṭiṃ anatikkamitvā. <hi rend="bold">Eke</hi>ti majjhimabhāṇakānaṃyeva eke. Pubbe vuttampi hi sabbaṃ majjhimabhāṇakā vadantiyevāti veditabbaṃ. Dīghabhāṇakā pana ‘‘padasāva thero sannipātamāgato’’ti vadanti. Tesu keci ‘‘ākāsenā’’ti, ‘‘te sabbepi tathā tathā āgatadivasānampi atthitāya ekamekaṃ gahetvā tathā tathā vadiṃsū’’ti vadanti.</p>

<p rend="bodytext"><hi rend="bold">Kaṃ dhuraṃ katvā</hi>ti kaṃ jeṭṭhakaṃ katvā. <hi rend="bold">Bījaniṃ gahetvā</hi>ti ettha bījanīgahaṇaṃ parisāya dhammakathikānaṃ hatthakukkuccavinodanamukhavikārapaṭicchādanatthaṃ dhammatāvasena āciṇṇanti veditabbaṃ. Teneva hi accantasaññatappattā buddhāpi sāvakāpi dhammakathikānaṃ dhammatādassanatthameva cittabījaniṃ gaṇhanti. <hi rend="bold">Paṭhamaṃ, āvuso upāli, pārājikaṃ kattha paññatta</hi>nti ettha kathaṃ saṅgītiyā pubbe paṭhamabhāvo siddhoti? Pātimokkhuddesānukkamādinā pubbe paṭhamabhāvassa siddhattā. Yebhuyyena hi tīṇi piṭakāni bhagavato dharamānakāleyeva iminā anukkamena sajjhāyitāni, teneva kamena pacchāpi saṅgītāni visesato vinayābhidhammapiṭakānīti daṭṭhabbaṃ. <hi rend="bold">Kismiṃ vatthusmi</hi>nti nimittatthe bhummaṃ. <hi rend="bold">Antarā ca, bhante, rājagahaṃ antarā ca nāḷanda</hi>nti rājagahassa ca nāḷandāya ca antarā, vivare majjheti attho. <hi rend="bold">Antarā</hi>-saddena pana yuttattā <pb ed="M" n="1.0017" /> upayogavacanaṃ kataṃ. <hi rend="bold">Rājāgārake</hi>ti rañño kīḷanatthāya kate agārake. <hi rend="bold">Ambalaṭṭhikāya</hi>nti rañño evaṃnāmakaṃ uyyānaṃ. <hi rend="bold">Kena saddhi</hi>nti idha kasmā vuttanti? Yasmā panetaṃ na bhagavatā eva vuttaṃ, raññāpi kiñci kiñci vuttamatthi, tasmā ‘‘kamārabbhā’’ti avatvā evaṃ vuttanti daṭṭhabbaṃ. <hi rend="bold">Vedehiputtenā</hi>ti ayaṃ kosalarañño dhītāya putto, na videharañño dhītāya. Yasmā mātā panassa paṇḍitā, tasmā sā vedena ñāṇena īhati ghaṭati vāyamatīti ‘‘vedehī’’ti pākaṭanāmā jātāti veditabbā.</p>

<p rend="bodytext">Evaṃ <pb ed="V" n="1.0016" /> nimittapayojanakāladesadesakakārakakaraṇappakārehi paṭhamamahāsaṅgītiṃ dassetvā idāni tattha vavatthāpitesu dhammavinayesu nānappakārakosallatthaṃ ekavidhādibhede dassetuṃ <hi rend="bold">tadetaṃ sabbampī</hi>tiādimāha. Tattha <hi rend="bold">anuttaraṃ sammāsambodhi</hi>nti ettha anāvaraṇañāṇapadaṭṭhānaṃ maggañāṇaṃ, maggañāṇapadaṭṭhānañca anāvaraṇañāṇaṃ ‘‘sammāsambodhī’’ti vuccati. <hi rend="bold">Paccavekkhantena vā</hi>ti udānādivasena pavattadhammaṃ sandhāyāha. <hi rend="bold">Vimuttirasa</hi>nti arahattaphalassādaṃ, vimuttisampattikaṃ vā aggaphalanipphādanato, vimuttikiccaṃ vā kilesānaṃ accantavimuttisampādanato. <hi rend="bold">Avasesaṃ buddhavacanaṃ dhammo</hi>ti ettha yadipi dhammo eva vinayopi pariyattiyādibhāvato, tathāpi vinayasaddasannidhānena bhinnādhikaraṇabhāvena payutto dhamma-saddo vinayatantivirahitaṃ tantiṃ dīpeti, yathā puññañāṇasambhāro gobalibaddantiādi.</p>

<p rend="bodytext"><hi rend="bold">Anekajātisaṃsāra</hi>nti imissā gāthāya ayaṃ saṅkhepattho – ahaṃ imassa attabhāvagehassa kārakaṃ taṇhāvaḍḍhakiṃ <hi rend="bold">gavesanto</hi> yena ñāṇena taṃ daṭṭhuṃ sakkā, taṃ bodhiñāṇaṃ <hi rend="bold">anibbisaṃ</hi> alabhanto eva abhinīhārato pabhuti ettakaṃ kālaṃ anekajātisatasahassasaṅkhyaṃ imaṃ saṃsāravaṭṭaṃ <hi rend="bold">sandhāvissaṃ</hi> saṃsariṃ, yasmā jarābyādhimaraṇamissatāya jāti nāmesā punappunaṃ upagantuṃ dukkhā, na ca sā tasmiṃ adiṭṭhe nivattati, tasmā taṃ gavesanto sandhāvissanti attho. <hi rend="bold">Diṭṭhosī</hi>ti idāni mayā sabbaññutaññāṇaṃ paṭivijjhantena diṭṭho asi. <hi rend="bold">Puna geha</hi>nti puna imaṃ attabhāvasaṅkhātaṃ mama gehaṃ. <hi rend="bold">Na kāhasī</hi>ti na karissasi. Kāraṇamāha <hi rend="bold">sabbā te</hi>tiādi. Tava <hi rend="bold">sabbā</hi> avasesakilesaphāsukā mayā <hi rend="bold">bhaggā</hi>. Imassa tayā katassa attabhāvagehassa avijjāsaṅkhātaṃ <hi rend="bold">kūṭaṃ</hi> kaṇṇikamaṇḍalaṃ <pb ed="M" n="1.0018" /><hi rend="bold">visaṅkhataṃ</hi> viddhaṃsitaṃ. <hi rend="bold">Visaṅkhāraṃ</hi> nibbānaṃ ārammaṇakaraṇavasena gataṃ mama <hi rend="bold">cittaṃ</hi>. Ahañca <hi rend="bold">taṇhānaṃ khaya</hi>saṅkhātaṃ arahattamaggaphalaṃ <hi rend="bold">ajjhagā</hi> pattosmīti attho. Keci pana ‘‘visaṅkhāragataṃ cittameva taṇhānaṃ khayaṃ ajjhagā’’ti evampi atthaṃ vadanti.</p>

<p rend="bodytext"><hi rend="bold">Kecī</hi>ti khandhakabhāṇakā. <hi rend="bold">Pāṭipadadivase</hi>ti idaṃ <hi rend="bold">paccavekkhantassa uppannā</hi>ti etena sambandhitabbaṃ, na <hi rend="bold">sabbaññubhāvappattassā</hi>ti etena. <hi rend="bold">Somanassamayañāṇenā</hi>ti somanassasampayuttañāṇena. <hi rend="bold">Āmantayāmī</hi>ti nivedayāmi, bodhemīti attho. <hi rend="bold">Antare</hi>ti antarāḷe, vemajjheti attho.</p>

<p rend="bodytext"><hi rend="bold">Suttantapiṭaka</hi>nti yathā kammameva kammantaṃ, evaṃ suttameva suttantanti veditabbaṃ. <hi rend="bold">Asaṅgīta</hi>nti saṅgītikkhandhaka (cūḷava. 437 ādayo) kathāvatthuppakaraṇādikaṃ. Soḷasahi vārehi <pb ed="V" n="1.0017" /> upalakkhitattā ‘‘soḷasa parivārā’’ti vuttaṃ. Tathā hi <hi rend="bold">parivārapāḷiyaṃ</hi> (pari. 1 ādayo) paṭhamaṃ pārājikaṃ kattha paññattantiādinā vuttaṃ. Paññattivāro kathāpattivāro vipattivāro saṅgahavāro samuṭṭhānavāro adhikaraṇavāro samathavāro samuccayavāroti ime aṭṭha vārā, tadanantaraṃ ‘‘methunaṃ dhammaṃ paṭisevanapaccayā pārājikaṃ kattha paññatta’’nti (pari. 188) evaṃ paccayamattavisesena puna vuttā teyeva aṭṭha vārā cāti imesaṃ soḷasannaṃ vārānaṃ vasena bhikkhuvibhaṅgassa ca bhikkhunīvibhaṅgassa ca pakāsitattā soḷasahi vārehi upalakkhito parivāro ‘‘soḷasaparivāro’’ti vuttoti veditabbo.</p>

<p rend="bodytext"><hi rend="bold">Daḷhīkammasithilakaraṇappayojanā</hi>ti idaṃ lokavajjapaṇṇattivajjesu yathākkamaṃ yojetabbaṃ. Saññamavelaṃ abhibhavitvā pavatto ācāro <hi rend="bold">ajjhācāro,</hi> vītikkamo. <hi rend="bold">Tenā</hi>ti vividhanayattādihetunā. <hi rend="bold">Eta</hi>nti <hi rend="bold">vividhavisesanayattā</hi>tiādigāthāvacanaṃ. <hi rend="bold">Etassā</hi>ti vinayassa.</p>

<p rend="bodytext"><hi rend="bold">Itaraṃ panā</hi>ti suttaṃ. <hi rend="bold">Attatthaparatthādibhede</hi>ti ettha <hi rend="bold">ādi</hi>-saddena diṭṭhadhammikasamparāyikatthe lokiyalokuttarādiatthe ca saṅgaṇhāti. <hi rend="bold">Veneyajjhāsayānulomena vuttattā</hi>ti vinayaṃ viya issarabhāvato āṇāpatiṭṭhāpanavasena adesetvā veneyyānaṃ ajjhāsayānulomena caritānurūpaṃ vuttattā. Anupubbasikkhādivasena adesetvā veneyyānaṃ <pb ed="M" n="1.0019" /> kālantare abhinibbattiṃ dassento āha ‘‘sassamiva phala’’nti. Upāyasamaṅgīnaṃyeva nippajjanabhāvaṃ dassento ‘‘dhenu viya khīra’’nti āha. Na hi dhenuṃ visāṇādīsu, akāle vā avijātaṃ vā dohanto khīraṃ paṭilabhati.</p>

<p rend="bodytext"><hi rend="bold">Ya</hi>nti yasmā. <hi rend="bold">Etthā</hi>ti abhidhamme. <hi rend="bold">Abhidhamme</hi>ti supinantena sukkavissaṭṭhiyā anāpattibhāvepi akusalacetanā upalabbhatītiādinā vinayapaññattiyā saṅkaravirahite dhamme, ‘‘pubbāparavirodhābhāvato saṅkaravirahite dhamme’’tipi vadanti. <hi rend="bold">Ārammaṇādīhī</hi>ti ārammaṇasampayuttakammadvārapaṭipadādīhi. <hi rend="bold">Lakkhaṇīyattā</hi>ti sañjānitabbattā. <hi rend="bold">Yaṃ panettha avisiṭṭha</hi>nti ettha vinayapiṭakantiādīsu tīsu saddesu yaṃ avisiṭṭhaṃ samānaṃ, taṃ piṭakasaddanti attho. <hi rend="bold">Mā piṭakasampadānenā</hi>ti pāḷisampadānavasena mā gaṇhitthāti vuttaṃ hoti. <hi rend="bold">Yathāvuttenā</hi>ti evaṃ duvidhatthenātiādinā vuttappakārena.</p>

<p rend="bodytext"><hi rend="bold">Desanāsāsanakathābheda</hi>nti ettha desanābhedaṃ sāsanabhedaṃ kathābhedanti <hi rend="bold">bheda</hi>saddo paccekaṃ yojetabbo. <hi rend="bold">Bheda</hi>nti ca nānattanti attho. <hi rend="bold">Tesū</hi>ti piṭakesu. Sikkhā ca pahānāni ca gambhīrabhāvo <pb ed="V" n="1.0018" /> ca <hi rend="bold">sikkhāpahānagambhīrabhāvo,</hi> tañca yathārahaṃ paridīpayeti attho. <hi rend="bold">Pariyattibheda</hi>nti pariyāpuṇanabhedaṃ vibhāvayeti sambandho. <hi rend="bold">Yahiṃ</hi> yasmiṃ vinayādike yaṃ sampattiñca vipattiñca yathā pāpuṇāti, tampi sabbaṃ vibhāvayeti sambandho. Atha vā yaṃ pariyattibhedaṃ sampattiṃ vipattiñca yahiṃ yathā pāpuṇāti, tampi sabbaṃ vibhāvayeti yojetabbaṃ. <hi rend="bold">Paridīpanā vibhāvanā cā</hi>ti heṭṭhā gāthāsu vuttassa anurūpato vuttaṃ, atthato pana ekameva.</p>

<p rend="bodytext"><hi rend="bold">Āṇārahenā</hi>ti āṇaṃ paṇetuṃ arahatīti āṇāraho, bhagavā sammāsambuddhattā. So hi mahākāruṇikatāya ca aviparītato desakabhāvena pamāṇavacanattā ca āṇaṃ paṇetuṃ arahati. Vohāraparamatthānampi sambhavato āha ‘‘āṇābāhullato’’ti. Ito paresupi eseva nayo. <hi rend="bold">Paṭhama</hi>nti vinayapiṭakaṃ. <hi rend="bold">Pacurāparādhā</hi> seyyasakattherādayo. Te hi dosabāhullato ‘‘pacurāparādhā’’ti vuttā <pb ed="M" n="1.0020" />. Pacuro bahuko bahulo aparādho doso vītikkamo yesante pacurāparādhā. <hi rend="bold">Anekajjhāsayā</hi>tiādīsu āsayova ajjhāsayo, so ca atthato diṭṭhi ñāṇañca. <hi rend="bold">Cariyā</hi>ti rāgacariyādikā cha mūlacariyā. Atha vā <hi rend="bold">cariyā</hi>ti caritaṃ, taṃ sucaritaduccaritavasena duvidhaṃ. <hi rend="bold">Adhimutti</hi> nāma sattānaṃ pubbaparicayavasena abhiruci, sā duvidhā hīnapaṇītabhedena. <hi rend="bold">Yathānuloma</hi>nti ajjhāsayādīnaṃ anurūpaṃ. <hi rend="bold">Yathādhamma</hi>nti dhammasabhāvānurūpaṃ.</p>

<p rend="bodytext"><hi rend="bold">Saṃvarāsaṃvaro</hi>ti ettha khuddako mahanto ca saṃvaroti attho. Vuḍḍhiattho hettha <hi rend="bold">a</hi>-kāro. <hi rend="bold">Diṭṭhiviniveṭhanā</hi>ti diṭṭhiyā vimocanaṃ. <hi rend="bold">Suttantapāḷiyaṃ</hi> vivicceva kāmehītiādinā (dī. ni. 1.226; saṃ. ni. 2.152) samādhidesanābāhullato suttantapiṭake ‘‘adhicittasikkhā’’ti vuttaṃ. <hi rend="bold">Vītikkamappahānaṃ kilesāna</hi>nti saṃkilesadhammānaṃ, kammakilesānaṃ vā yo kāyavacīdvārehi vītikkamo, tassa pahānaṃ. Anusayavasena santānamanuvattantā kilesā pariyuṭṭhitāpi sīlabhedavasena vītikkamituṃ na labhantīti āha ‘‘vītikkamapaṭipakkhattā sīlassā’’ti. <hi rend="bold">Pariyuṭṭhānappahāna</hi>nti okāsadānavasena citte kusalappavattiṃ pariyādiyitvā samuppattivasena ṭhānaṃ pariyuṭṭhānaṃ, tassa pahānaṃ. <hi rend="bold">Anusayappahāna</hi>nti ariyamaggena appahīnabhāvena santāne kāraṇalābhe uppajjanārahā thāmagatā kāmarāgādayo satta kilesā santāne anu anu sayanato anusayā nāma, tesaṃ pahānaṃ.</p>

<p rend="bodytext"><hi rend="bold">Tadaṅgappahāna</hi>nti tena tena dānasīlādikusalaṅgena tassa tassa akusalaṅgassa pahānaṃ tadaṅgappahānaṃ. <hi rend="bold">Duccaritasaṃkilesassa pahāna</hi>nti kāyavacīduccaritameva yattha uppajjati, taṃ santānaṃ sammā <pb ed="V" n="1.0019" /> kileseti upatāpetīti saṃkileso, tassa tadaṅgavasena pahānaṃ. Samādhissa kāmacchandapaṭipakkhattā <hi rend="bold">suttantapiṭake</hi> taṇhāsaṃkilesassa pahānaṃ vuttaṃ. Attādisuññasabhāvadhammappakāsanato <hi rend="bold">abhidhammapiṭake</hi> diṭṭhisaṃkilesassa pahānaṃ vuttaṃ.</p>

<p rend="bodytext"><hi rend="bold">Ekamekasmiñcetthā</hi>ti ettha etesu tīsu piṭakesu ekekasmiṃ piṭaketi attho. <hi rend="bold">Dhammoti pāḷī</hi>ti ettha dhammassa sīlādivisiṭṭhatthayogato, buddhānaṃ sabhāvaniruttibhāvato ca pakaṭṭhānaṃ ukkaṭṭhānaṃ vacanappabandhānaṃ <pb ed="M" n="1.0021" /> āḷi pantīti <hi rend="bold">pāḷi,</hi> pariyattidhammo. Sammutiparamatthabhedassa atthassa anurūpavācakabhāvena paramatthasaddesu ekantena bhagavatā manasā vavatthāpito nāmapaññattippabandho pāḷidhammo nāma. Desanāya dhammassa ca ko visesoti ce? Yathāvuttanayena manasā vavatthāpitadhammassa paresaṃ bodhanabhāvena atisajjanā vācāya pakāsanā ‘‘desanā’’ti veditabbā. Tenāha – ‘‘desanāti tassā manasā vavatthāpitāya pāḷiyā desanā’’ti. Tadubhayampi pana paramatthato saddo eva paramatthavinimuttāya sammutiyā abhāvā. Imameva nayaṃ gahetvā keci ācariyā ‘‘dhammo ca desanā ca paramatthato saddo evā’’ti voharanti, tepi anupavajjāyeva. Yathā ‘‘kāmāvacarapaṭisandhivipākā parittārammaṇā’’ti vuccanti, evaṃsampadamidaṃ daṭṭhabbaṃ. Na hi ‘‘kāmāvacarapaṭisandhivipākā nibbattitaparamatthavisayāyevā’’ti sakkā vattuṃ itthipurisādiākāraparivitakkapubbakānaṃ rāgādiakusalānaṃ mettādikusalānañca ārammaṇaṃ gahetvāpi samuppajjanato. Paramatthadhammamūlakattā panassa parikappassa paramatthavisayatā sakkā paññapetuṃ, evamidhāpīti daṭṭhabbaṃ. Tīsupi cetesu ete dhammatthadesanāpaṭivedhā gambhīrāti sambandho. Ettha ca piṭakāvayavānaṃ dhammādīnaṃ vuccamāno gambhīrabhāvo taṃsamudāyassa piṭakassāpi vutto yevāti daṭṭhabbo. Dukkhena ogayhanti, dukkho vā ogāho ogāhanaṃ antopavisanametesūti <hi rend="bold">dukkhogāhā. Etthā</hi>ti etesu piṭakesu, niddhāraṇe cetaṃ bhummavacanaṃ.</p>

<p rend="bodytext">Hetuno phalaṃ <hi rend="bold">hetuphalaṃ. Dhammābhilāpo</hi>ti atthabyañjanako aviparītābhilāpo. <hi rend="bold">Visayato asammohato cā</hi>ti lokiyalokuttarānaṃ yathākkamaṃ avabodhappakāradassanaṃ, etassa avabodhoti iminā sambandho. Lokiyo hi dhammatthādiṃ ālambitvāva pavattanato visayato avabodhoti vuccati. Lokuttaro pana nibbānārammaṇatāya taṃ anālambamānopi tabbisayamohaviddhaṃsanena dhammādīsu pavattanato asammohato avabodhoti vuccati. <hi rend="bold">Atthānurūpaṃ dhammesū</hi>ti kāriyānurūpaṃ kāraṇesūti attho. <hi rend="bold">Paññattipathānurūpaṃ paññattīsū</hi>ti chabbidhanāmapaññattiyā patho paññattipatho, tassa anurūpaṃ paññattīsūti attho.</p>

<p rend="bodytext"><hi rend="bold">Dhammajāta</hi>nti <pb ed="M" n="1.0022" /><pb ed="V" n="1.0020" /> kāraṇappabhedo kāraṇameva vā. <hi rend="bold">Atthajāta</hi>nti kāriyappabhedo, kāriyameva vā. Yā cāyaṃ desanāti sambandho. <hi rend="bold">Yo cetthā</hi>ti etāsu dhammatthadesanāsu yo paṭivedhoti attho. <hi rend="bold">Etthā</hi>ti etesu tīsu piṭakesu.</p>

<p rend="bodytext"><hi rend="bold">Alagaddūpamā</hi>ti ettha alagaddasaddena alagaddaggahaṇaṃ vuccati vīṇāvādanaṃ vīṇātiādīsu viya, gahaṇañcettha yathā ḍaṃsati, tathā duggahaṇaṃ daṭṭhabbaṃ, itaraggahaṇe virodhābhāvā. Tasmā alagaddassa gahaṇaṃ upamā etissāti alagaddūpamā. Alagaddoti cettha āsiviso vuccati. So hi alaṃ pariyatto, jīvitaharaṇasamattho vā visasaṅkhāto gado assāti ‘‘alaṃgado’’ti vattabbe ‘‘alagaddo’’ti vuccati.</p>

<p rend="bodytext">Vaṭṭato nissaraṇaṃ attho payojanaṃ etissāti <hi rend="bold">nissaraṇatthā</hi>. Bhaṇḍāgāriko viyāti <hi rend="bold">bhaṇḍāgāriko,</hi> dhammaratanānupālako, tassa atthanirapekkhassa pariyatti <hi rend="bold">bhaṇḍāgārikapariyatti. Duggahitānī</hi>ti duṭṭhu gahitāni. Tenāha ‘‘upārambhādihetu pariyāpuṭā’’ti. Ettha ca upārambho nāma pariyattiṃ nissāya paravambhanaṃ. Ādi-saddena itivādappamokkhalābhasakkārādiṃ saṅgaṇhāti. <hi rend="bold">Yaṃ sandhāyā</hi>ti yaṃ pariyattiduggahaṇaṃ sandhāya. <hi rend="bold">Vutta</hi>nti <hi rend="bold">alagaddūpamasutte</hi> (ma. ni. 1.238) vuttaṃ. <hi rend="bold">Tañcassa atthaṃ nānubhontī</hi>ti tañca assa dhammassa sīlaparipūraṇādisaṅkhātaṃ atthaṃ ete duggahitagāhino nānubhonti na vindanti. <hi rend="bold">Paṭividdhākuppo</hi>ti paṭividdhaarahattaphalo.</p>

<p rend="bodytext">Idāni tīsu piṭakesu yathārahaṃ sampattivipattiyo niddhāretvā dassento āha <hi rend="bold">vinaye panā</hi>tiādi. Tattha <hi rend="bold">tāsaṃyevā</hi>ti avadhāraṇaṃ chaḷabhiññācatupaṭisambhidānaṃ vinaye pabhedavacanābhāvaṃ sandhāya vuttaṃ. <hi rend="bold">Verañjakaṇḍe</hi> (pārā. 12) hi tisso vijjāva vibhattā. Dutiye <hi rend="bold">tāsaṃyevā</hi>ti avadhāraṇaṃ catasso paṭisambhidā apekkhitvā kataṃ tissannampi vijjānaṃ chasu abhiññāsu antopaviṭṭhattā. <hi rend="bold">Tāsañcā</hi>ti ettha <hi rend="bold">ca</hi>-saddena sesānampi tattha atthibhāvaṃ dīpeti. <hi rend="bold">Abhidhammapiṭake</hi> hi tisso vijjā cha abhiññā catasso paṭisambhidā ca vuttā eva. Paṭisambhidānaṃ tattheva sammā vibhattabhāvaṃ dīpetuṃ <hi rend="bold">tatthevā</hi>ti avadhāraṇaṃ kataṃ. <hi rend="bold">Upādinnaphasso</hi>ti maggena maggapaṭipādanaphasso. <hi rend="bold">Tesa</hi>nti tesaṃ piṭakānaṃ. <hi rend="bold">Eta</hi>nti etaṃ buddhavacanaṃ.</p>

<p rend="bodytext"><hi rend="bold">Catuttiṃseva</hi><pb ed="M" n="1.0023" /><hi rend="bold">suttantā</hi>ti gāthāya ayamatthayojanā – yassa nikāyassa suttagaṇanato catuttiṃseva suttantā vaggasaṅgahavasena tayo vaggā yassa saṅgahassāti tivaggo saṅgaho, esa paṭhamo nikāyo idha dīghanikāyoti. <hi rend="bold">Anulomiko</hi>ti apaccanīko, atthānulomanato anvatthanāmoti <pb ed="V" n="1.0021" /> vuttaṃ hoti. <hi rend="bold">Ekanikāyampī</hi>ti ekasamūhampi. <hi rend="bold">Evaṃ citta</hi>nti evaṃ vicittaṃ. <hi rend="bold">Yathayida</hi>nti yathā ime. Poṇikacikkhallikā khattiyā, tesaṃ nivāso ‘‘poṇikanikāyo cikkhallikanikāyo’’ti vuccati. <hi rend="bold">Pañcadasavaggapariggaho</hi>ti pañcadasahi vaggehi pariggahito. <hi rend="bold">Suttantānaṃ sahassāni satta suttasatāni cā</hi>ti pāṭhe suttantānaṃ sattasahassāni satta suttasatāni cāti yojetabbaṃ. Katthaci pana ‘‘satta suttasahassāni, satta suttasatāni cā’’ti pāṭho. <hi rend="bold">Pubbe nidassitā</hi>ti suttantapiṭakaniddese nidassitā.</p>

<p rend="bodytext"><hi rend="bold">Veda</hi>nti ñāṇaṃ. <hi rend="bold">Tuṭṭhi</hi>nti pītiṃ. <hi rend="bold">Dhammakkhandhavasenā</hi>ti dhammarāsivasena. Dvāsītisahassāni buddhato gaṇhinti sambandho. <hi rend="bold">Dve sahassāni bhikkhuto</hi>ti dhammasenāpatiādīnaṃ bhikkhūnaṃ santikā tehiyeva desitāni dve sahassāni gaṇhiṃ. <hi rend="bold">Me</hi>ti mama hadaye, iti ānandatthero attānaṃ niddisati. <hi rend="bold">Ye dhammā</hi> mama hadaye <hi rend="bold">pavattino,</hi> te <hi rend="bold">caturāsītisahassānī</hi>ti yojanā. Idañca bhagavato dharamānakāle uggahitadhammakkhandhavasena vuttaṃ, parinibbute pana bhagavati ānandattherena desitānaṃ subhasutta(daī. ni. 1.444 ādayo) gopakamoggallānasuttānaṃ (ma. ni. 3.79 ādayo), tatiyasaṅgītiyaṃ moggaliputtatissattherena kathitakathāvatthuppakaraṇassa ca vasena dhammakkhandhānaṃ caturāsītisahassatopi adhikatā veditabbā.</p>

<p rend="bodytext"><hi rend="bold">Ekānusandhikaṃ sutta</hi>nti satipaṭṭhānādi (dī. ni. 2.372 ādayo; ma. ni. 1.105 ādayo). <hi rend="bold">Anekānusandhika</hi>nti parinibbānasuttādi (dī. ni. 2.134 ādayo). Tañhi nānāṭhānesu nānādhammadesanānaṃ vasena pavattaṃ. Tikadukabhājanaṃ dhammasaṅgaṇiyaṃ nikkhepakaṇḍa(dha. sa. 985 ādayo) aṭṭhakathākaṇḍavasena (dha. sa. 1384 ādayo) gahetabbaṃ. <hi rend="bold">Cittavārabhājana</hi>nti idaṃ cittuppādakaṇḍavasena (dha. sa. 1 ādayo) vuttaṃ. <hi rend="bold">Atthi vatthū</hi>tiādīsu <hi rend="bold">vatthu</hi> nāma sudinnakaṇḍādi (pārā. 24 ādayo). <hi rend="bold">Mātikā</hi>ti sikkhāpadaṃ. <hi rend="bold">Antarāpattī</hi>ti sikkhāpadantaresu aññasmiṃ vatthusmiṃ paññattā āpatti. <hi rend="bold">Tikacchedo</hi>ti tikapācittiyāditikaparicchedo <pb ed="M" n="1.0024" />. Buddhavacanaṃ saṅgahitanti sambandho. <hi rend="bold">Assā</hi>ti buddhavacanassa. Saṅgītipariyosāne sādhukāraṃ dadamānā viyāti sambandho. Accharaṃ paharituṃ yuttāni <hi rend="bold">acchariyāni,</hi> pupphavassacelukkhepādīni. Yā ‘‘pañcasatā’’ti ca ‘‘therikā’’ti ca pavuccati, ayaṃ paṭhamamahāsaṅgīti nāmāti sambandho.</p>

<p rend="centre">Iti samantapāsādikāya vinayaṭṭhakathāya vimativinodaniyaṃ</p>

<p rend="centre">Paṭhamamahāsaṅgītikathāvaṇṇanānayo niṭṭhito.</p>

<p rend="title">Dutiyasaṅgītikathāvaṇṇanā</p>

<p rend="bodytext">Evaṃ <pb ed="V" n="1.0022" /> paṭhamamahāsaṅgītiṃ dassetvā yadatthaṃ sā idha dassitā, taṃ nigamanavasena dassento <hi rend="bold">imissā</hi>tiādimāha. <hi rend="bold">Tatrāyaṃ ācariyaparamparā</hi>ti tasmiṃ jambudīpe ayaṃ ācariyānaṃ paveṇī paṭipāṭi. <hi rend="bold">Vijitāvino</hi>ti vijitasabbakilesapaṭipakkhattā vijitavanto. <hi rend="bold">Jambusirivhaye</hi>ti jambusadiso sirimanto avhayo nāmaṃ yassa dīpassa, tasmiṃ jambudīpeti vuttaṃ hoti. Mahantena hi jamburukkhena abhilakkhitattā dīpopi ‘‘jambū’’ti vuccati. <hi rend="bold">Acchijjamānaṃ</hi> avinassamānaṃ katvā. <hi rend="bold">Vinayavaṃsa</hi>ntiādīhi tīhi vinayapāḷiyeva kathitā pariyāyavacanattā tesaṃ. <hi rend="bold">Pakataññuta</hi>nti veyyattiyaṃ, paṭubhāvanti vuttaṃ hoti. <hi rend="bold">Dhuraggāho</hi>ti padhānaggāhī, sabbesaṃ pāmokkho hutvā gaṇhīti vuttaṃ hoti. Bhikkhūnaṃ samudāyo samūho <hi rend="bold">bhikkhusamudāyo</hi>.</p>

<p rend="bodytext"><hi rend="bold">Yadā</hi>ti nibbāyiṃsūti sambandho. <hi rend="bold">Jotayitvā ca sabbadhī</hi>ti tameva saddhammaṃ sabbattha pakāsayitvā. <hi rend="bold">Jutimanto</hi>ti paññājutiyā yuttā, tejavanto vā, mahānubhāvāti attho. <hi rend="bold">Nibbāyiṃsū</hi>ti anupādisesāya nibbānadhātuyā nibbāyiṃsu. <hi rend="bold">Anālayā</hi>ti asaṅgā.</p>

<p rend="bodytext"><hi rend="bold">Athā</hi>ti pacchā, yadā parinibbāyiṃsu, tato paranti attho. <hi rend="bold">Kappati siṅgīloṇakappo</hi>ti ettha <hi rend="bold">kappa</hi>-saddo vikappattho, tena siṅgīloṇavikappopi kappati. Idampi pakkhantaraṃ kappatīti attho, evaṃ sabbattha. Tattha siṅgena loṇaṃ pariharitvā aloṇakapiṇḍapātena saddhiṃ bhuñjituṃ kappati <pb ed="M" n="1.0025" />, sannidhiṃ na karotīti adhippāyo. <hi rend="bold">Kappati dvaṅgulakappo</hi>ti dvaṅgulaṃ atikkantāya chāyāya vikāle bhojanaṃ bhuñjituṃ kappatīti attho. <hi rend="bold">Kappati gāmantarakappo</hi>ti ‘‘gāmantaraṃ gamissāmī’’ti pavāritena anatirittabhojanaṃ bhuñjituṃ kappatīti attho. <hi rend="bold">Kappati āvāsakappo</hi>ti ekasīmāya nānāsenāsanesu visuṃ visuṃ uposathādīni saṅghakammāni kātuṃ vaṭṭatīti attho. <hi rend="bold">Kappati anumatikappo</hi>ti ‘‘anāgatānaṃ āgatakāle anumatiṃ gahessāmā’’ti tesu anāgatesuyeva vaggena saṅghena kammaṃ katvā pacchā anumatiṃ gahetuṃ kappati, vaggakammaṃ na hotīti adhippāyo. <hi rend="bold">Kappati āciṇṇakappo</hi>ti ācariyupajjhāyehi āciṇṇo kappatīti attho. So pana ekacco kappati dhammiko, ekacco na kappati adhammikoti veditabbo. <hi rend="bold">Kappati amathitakappo</hi>ti yaṃ khīraṃ khīrabhāvaṃ vijahitaṃ dadhibhāvaṃ asampattaṃ, taṃ bhuttāvinā pavāritena anatirittaṃ bhuñjituṃ kappatīti attho. <hi rend="bold">Kappati jaḷogiṃ pātu</hi>nti ettha <hi rend="bold">jaḷogī</hi>ti taruṇasurā, yaṃ majjasambhāraṃ ekato kataṃ majjabhāvamasampattaṃ, taṃ pātuṃ vaṭṭatīti adhippāyo. <hi rend="bold">Jātarūparajata</hi>nti ettha sarasato vikāraṃ anāpajjitvā sabbadā jātarūpameva hotīti jātaṃ rūpaṃ <pb ed="V" n="1.0023" /> etassāti <hi rend="bold">jātarūpaṃ,</hi> suvaṇṇaṃ. Dhavalasabhāvatāya rājatīti <hi rend="bold">rajataṃ,</hi> rūpiyaṃ. <hi rend="bold">Susunāgaputto</hi>ti susunāgassa putto. <hi rend="bold">Kākaṇḍakaputto</hi>ti kākaṇḍakassa brāhmaṇassa putto. <hi rend="bold">Vajjīsū</hi>ti janapadanāmattā bahuvacanaṃ kataṃ.</p>

<p rend="bodytext"><hi rend="bold">Tadahuposathe</hi>ti ettha <hi rend="bold">tadahū</hi>ti tasmiṃ ahani. Upavasanti etthāti <hi rend="bold">uposatho,</hi> upavasantīti ca sīlasamādānena vā anasanādinā vā upetā hutvā vasantīti attho. <hi rend="bold">Kaṃsapāti</hi>nti suvaṇṇapātiṃ. <hi rend="bold">Māsakarūpa</hi>nti māsako eva. <hi rend="bold">Sabbaṃ tāva vattabba</hi>nti iminā <hi rend="bold">sattasatikakkhandhake</hi> (cūḷava. 446 ādayo) āgatā sabbāpi pāḷi idha ānetvā vattabbāti dasseti. Saṅgāyitasadisameva saṅgāyiṃsūti sambandho.</p>

<p rend="bodytext">Sā panāyaṃ saṅgītīti sambandho. <hi rend="bold">Tesū</hi>ti tesu saṅgītikārakesu theresu. Vissutā ete saddhivihārikā ñeyyāti sambandho. <hi rend="bold">Sāṇasambhūto</hi>ti sāṇadesavāsī sambhūtatthero. Dutiyo saṅgahoti sambandhitabbaṃ. <hi rend="bold">Pannabhārā</hi>ti patitakkhandhabhārā.</p>

<p rend="bodytext"><hi rend="bold">Abbuda</hi>nti <pb ed="M" n="1.0026" /> upaddavaṃ vadanti. ‘‘Bhagavato vacanaṃ thenetvā attano vacanassa dīpanato abbudanti corakamma’’nti eke. <hi rend="bold">Ida</hi>nti vakkhamānanidassanaṃ. Sandissamānā mukhā <hi rend="bold">sammukhā. Bhāvitamagga</hi>nti uppāditajjhānaṃ. <hi rend="bold">Sādhu sappurisā</hi>ti ettha <hi rend="bold">sādhū</hi>ti āyācanatthe nipāto, taṃ yācāmīti attho. <hi rend="bold">Haṭṭhapahaṭṭho</hi>ti punappunaṃ santuṭṭho. <hi rend="bold">Udaggudaggo</hi>ti sarīravikāruppādanapītivasena udaggudaggo, pītimā hi puggalo kāyacittānaṃ uggatattā ‘‘udaggudaggo’’ti vuccati.</p>

<p rend="bodytext"><hi rend="bold">Tena kho pana samayenā</hi>ti yasmiṃ samaye dutiyaṃ saṅgītiṃ akariṃsu, tasmiṃ samayeti attho. <hi rend="bold">Taṃ adhikaraṇaṃ na sampāpuṇiṃsū</hi>ti taṃ vajjiputtakehi uppāditaṃ adhikaraṇaṃ vinicchinituṃ na sampāpuṇiṃsu nāgamiṃsu. No ahuvatthāti sambandho. Yāvatāyukaṃ ṭhatvā parinibbutāti sambandho. Kiṃ pana katvā therā parinibbutāti? Āha <hi rend="bold">dutiyaṃ saṅgahaṃ katvā</hi>tiādi. <hi rend="bold">Aniccatāvasa</hi>nti aniccatādhīnataṃ. <hi rend="bold">Jammi</hi>nti lāmakaṃ. <hi rend="bold">Durabhisambhavaṃ</hi> anabhibhavanīyaṃ atikkamituṃ asakkuṇeyyaṃ aniccataṃ evaṃ ñatvāti sambandho.</p>

<p rend="centre">Dutiyasaṅgītikathāvaṇṇanānayo niṭṭhito.</p>

<p rend="title">Tatiyasaṅgītikathāvaṇṇanā</p>

<p rend="bodytext"><hi rend="bold">Satta</hi><pb ed="V" n="1.0024" /><hi rend="bold">vassānī</hi>ti accantasaṃyoge upayogavacanaṃ. <hi rend="bold">Aticchathā</hi>ti atikkamitvā icchatha, ito aññattha gantvā bhikkhaṃ pariyesathāti attho. <hi rend="bold">Bhattavissaggakaraṇatthāyā</hi>ti bhattassa ajjhoharaṇakiccatthāya, bhuñjanatthāyāti attho. ‘‘Soḷasavasso’’ti uddeso kathanaṃ assa atthīti <hi rend="bold">soḷasavassuddesiko,</hi> ‘‘soḷasavassiko’’ti attho.</p>

<p rend="bodytext"><hi rend="bold">Tīsu vedesū</hi>tiādīsu iruvedayajuvedasāmavedasaṅkhātesu tīsu vedesu. Tayo eva kira vedā aṭṭhakādīhi dhammikehi isīhi lokassa saggamaggavibhāvanatthāya katā. Teneva hi te tehi vuccanti. Āthabbaṇavedo pana pacchā adhammikehi brāhmaṇehi pāṇavadhādiatthāya kato. Purimesu ca tīsu vedesu teheva dhammikasākhāyo apanetvā yāgavadhādidīpikā adhammikasākhā pakkhittāti veditabbā. <hi rend="bold">Nighaṇḍū</hi>ti rukkhādīnaṃ vevacanappakāsakaṃ pariyāyanāmānurūpaṃ satthaṃ. Tañhi loke ‘‘nighaṇḍū’’ti <pb ed="M" n="1.0027" /> vuccati. <hi rend="bold">Keṭubha</hi>nti kiṭati gameti kiriyādivibhāganti keṭubhaṃ, kiriyākappavikappo kavīnaṃ upakārasatthaṃ. Ettha ca <hi rend="bold">kiriyākappavikappo</hi>ti vacībhedādilakkhaṇā kiriyā kappīyati vikappīyati etenāti kiriyākappo, so pana vaṇṇapadabandhapadatthādivibhāgato bahuvikappoti ‘‘kiriyākappavikappo’’ti vuccati. Idañca mūlakiriyākappaganthaṃ sandhāya vuttaṃ. Saha nighaṇḍunā keṭubhena ca <hi rend="bold">sanighaṇḍukeṭubhā,</hi> tayo vedā, tesu sanighaṇḍukeṭubhesu. Ṭhānakaraṇādivibhāgato ca nibbacanavibhāgato ca akkharā pabhedīyanti etenāti <hi rend="bold">akkharappabhedo,</hi> sikkhā ca nirutti ca. Saha akkharappabhedenāti <hi rend="bold">sākkharappabhedā,</hi> tesu sākkharappabhedesu. Āthabbaṇavedaṃ catutthaṃ katvā ‘‘itiha āsa itiha āsā’’ti īdisavacanapaṭisaṃyutto porāṇakathāsaṅkhāto itihāso pañcamo etesanti <hi rend="bold">itihāsapañcamā,</hi> tayo vedā, tesu itihāsapañcamesu.</p>

<p rend="bodytext"><hi rend="bold">Yassa citta</hi>ntiādi pañhadvayaṃ khīṇāsavānaṃ cuticittassa uppādakkhaṇaṃ sandhāya vuttaṃ. Tattha paṭhamapañhe <hi rend="bold">uppajjatī</hi>ti uppādakkhaṇasamaṅgitāya uppajjati. <hi rend="bold">Na nirujjhatī</hi>ti nirodhakkhaṇaṃ appattatāya na nirujjhati. <hi rend="bold">Tassa citta</hi>nti tassa puggalassa taṃ cittaṃ kiṃ nirujjhissati āyatiñca nuppajjissatīti pucchā, tassā ca vibhajjabyākaraṇīyatāya evamettha vissajjanaṃ veditabbaṃ. Arahato pacchimacittassa uppādakkhaṇe tassa cittaṃ uppajjati, na nirujjhati, āyatiñca nuppajjissati, avassameva nirodhakkhaṇaṃ patvā nirujjhissati, tato appaṭisandhikattā aññaṃ nuppajjissati. Ṭhapetvā pana pacchimacittasamaṅgiṃ khīṇāsavaṃ itaresaṃ uppādakkhaṇasamaṅgicittaṃ <pb ed="V" n="1.0025" /> uppādakkhaṇasamaṅgitāya uppajjati bhaṅgaṃ appattatāya na nirujjhati, bhaṅgaṃ pana patvā nirujjhissateva, aññaṃ pana tasmiṃ vā aññasmiṃ vā attabhāve uppajjissati ceva nirujjhissati cāti. <hi rend="bold">Yassa vā panā</hi>tiādi dutiyapañhe pana <hi rend="bold">nirujjhissati nuppajjissatī</hi>ti yassa cittaṃ uppādakkhaṇasamaṅgitāya bhaṅgakkhaṇaṃ patvā nirujjhissati appaṭisandhikatāya nuppajjissati, tassa khīṇāsavassa taṃ cittaṃ kiṃ uppajjati na nirujjhatīti pucchā, tassā ekaṃsabyākaraṇīyatāya ‘‘āmantā’’ti vissajjanaṃ veditabbaṃ. <hi rend="bold">Uddhaṃ vā adho vā harituṃ asakkonto</hi>ti uparimapade vā heṭṭhimapadaṃ heṭṭhimapade vā uparimapadaṃ atthato samannāharituṃ ghaṭetuṃ pubbenāparaṃ yojetvā atthaṃ paricchindituṃ asakkontoti attho.</p>

<p rend="bodytext">Sotāpannānaṃ <pb ed="M" n="1.0028" /> sīlesu paripūrakāritāya samādinnasīlato natthi parihānīti āha ‘‘abhabbo dāni sāsanato nivattitu’’nti. <hi rend="bold">Vaḍḍhetvā</hi>ti uparimaggatthāya kammaṭṭhānaṃ vaḍḍhetvā. Dante punanti visodhenti etenāti <hi rend="bold">dantaponaṃ</hi> vuccati dantakaṭṭhaṃ. Abhinavānaṃ āgantukānaṃ lajjīsabhāvaṃ khantimettādiguṇasamaṅgitañca katipāhaṃ suṭṭhu vīmaṃsitvāva hatthakammādisampaṭicchanaṃ saṅgahakaraṇañca yuttanti sāmaṇerassa ceva aññesañca bhikkhūnaṃ diṭṭhānugatiṃ āpajjantānaṃ ñāpanatthaṃ thero tassa bhabbarūpataṃ abhiññāya ñatvāpi puna sammajjanādiṃ akāsi. ‘‘Tassa cittadamanattha’’ntipi vadanti. <hi rend="bold">Buddhavacanaṃ paṭṭhapesī</hi>ti buddhavacanaṃ uggaṇhāpetuṃ ārabhi. Sakalavinayācārapaṭipatti upasampannānameva vihitāti tappariyāpuṇanamapi tesaññeva anurūpanti āha ‘‘ṭhapetvā vinayapiṭaka’’nti. Tassa citte ṭhapitampi buddhavacanaṃ saṅgopanatthāya niyyātitabhāvaṃ dassetuṃ ‘‘hatthe patiṭṭhāpetvā’’ti vuttaṃ.</p>

<p rend="bodytext"><hi rend="bold">Ekarajjābhiseka</hi>nti sakalajambudīpe ekādhipaccavasena kariyamānaṃ abhisekaṃ. <hi rend="bold">Rājiddhiyo</hi>ti rājānubhāvānugatappabhāvā. <hi rend="bold">Yato</hi>ti yato soḷasaghaṭato. Devatā eva divase divase āharantīti sambandho. <hi rend="bold">Devasika</hi>nti divase divase. <hi rend="bold">Agadāmalaka</hi>nti appakeneva sarīrasodhanādisamatthaṃ sabbadosaharaṃ osadhāmalakaṃ. <hi rend="bold">Chaddantadahato</hi>ti chaddantadahasamīpe ṭhitadevavimānato, kapparukkhato vā, tattha tādisā kapparukkhavisesā santi, tato vā āharantīti attho. <hi rend="bold">Asuttamayika</hi>nti suttehi abaddhaṃ dibbasumanapuppheheva kataṃ sumanapupphapaṭaṃ. <hi rend="bold">Uṭṭhitassa sālino</hi>ti sayaṃjātasālino, samudāyāpekkhañcettha ekavacanaṃ, sālīnanti attho. <hi rend="bold">Nava vāhasahassānī</hi>ti ettha catasso muṭṭhiyo eko kuḍuvo, cattāro kuḍuvā eko pattho, cattāro patthā eko āḷhako, cattāro āḷhakā ekaṃ doṇaṃ, cattāri doṇāni ekā mānikā <pb ed="V" n="1.0026" />, catasso mānikā ekā khārī, vīsati khārikā eko vāho, tadeva ‘‘ekaṃ sakaṭa’’nti <hi rend="bold">suttanipātaṭṭhakathādīsu</hi> (su. ni. aṭṭha. 2.kokālikasuttavaṇṇanā) vuttaṃ. <hi rend="bold">Nitthusakaṇe karontī</hi>ti thusakuṇḍakarahite karonti. Tena nimmitaṃ buddharūpaṃ passantoti sambandho. Puññappabhāvanibbattaggahaṇaṃ nāgarājanimmitānaṃ puññappabhāvanibbattehi sadisatāya kataṃ. <hi rend="bold">Vimalaketumālā</hi>ti ettha <hi rend="bold">ketumālā</hi> nāma sīsato nikkhamitvā uparimuddhani puñjo hutvā dissamānarasmirāsīti vadanti.</p>

<p rend="bodytext"><hi rend="bold">Bāhirakapāsaṇḍa</hi>nti <pb ed="M" n="1.0029" /> bāhirakappaveditaṃ samayavādaṃ. <hi rend="bold">Pariggaṇhī</hi>ti vīmaṃsamāno pariggahesi. <hi rend="bold">Bhaddapīṭhakesū</hi>ti vettamayapīṭhesu. <hi rend="bold">Sāro</hi>ti guṇasāro. <hi rend="bold">Sīhapañjare</hi>ti mahāvātapānasamīpe. Kilesavipphandarahitacittatāya <hi rend="bold">dantaṃ</hi>. Niccaṃ paccupaṭṭhitasatārakkhatāya <hi rend="bold">guttaṃ. Khuraggeyevā</hi>ti kesoropanāvasāne. Ativiya sobhatīti sambandho. <hi rend="bold">Vāṇijako ahosī</hi>ti madhuvāṇijako ahosi.</p>

<p rend="bodytext"><hi rend="bold">Pubbe va sannivāsenā</hi>ti pubbe vā pubbajātiyaṃ vā sahavāsenāti attho. <hi rend="bold">Paccuppannahitena vā</hi>ti vattamānabhave hitacaraṇena vā. <hi rend="bold">Evaṃ</hi> imehi dvīhi kāraṇehi <hi rend="bold">taṃ</hi> sinehasaṅkhātaṃ <hi rend="bold">pemaṃ jāyate</hi>. Kiṃ viyāti? Āha ‘‘uppalaṃ va yathodake’’ti. <hi rend="bold">Uppalaṃ vā</hi>ti rassakato <hi rend="bold">vā</hi>-saddo avuttasampiṇḍanattho. <hi rend="bold">Yathā</hi>-saddo upamāyaṃ. Idaṃ vuttaṃ hoti – yathā uppalañca sesañca padumādi udake jāyamānaṃ dve kāraṇāni nissāya jāyati udakañceva kalalañca, evaṃ pemampīti (jā. aṭṭha. 2.2.174).</p>

<p rend="bodytext"><hi rend="bold">Dhuvabhattānī</hi>ti niccabhattāni. <hi rend="bold">Vajjāvajja</hi>nti khuddakaṃ mahantañca vajjaṃ. <hi rend="bold">Moggaliputtatissattherassa bhāramakāsī</hi>ti therassa mahānubhāvataṃ, tadā sāsanakiccassa nāyakabhāvena saṅghapariṇāyakatañca rañño ñāpetuṃ saṅgho tassa bhāramakāsīti veditabbaṃ, na aññesaṃ ajānanatāya. <hi rend="bold">Sāsanassa dāyādo</hi>ti sāsanassa abbhantaro ñātako homi na homīti attho. Ye sāsane pabbajituṃ puttadhītaro pariccajanti, te buddhasāsane sālohitañātakā nāma honti, sakalasāsanadhāraṇe samatthānaṃ attano orasaputtānaṃ pariccattattā na paccayamattadāyakāti imamatthaṃ sandhāya thero ‘‘na kho, mahārāja, ettāvatā sāsanassa dāyādo hotī’’ti āha. <hi rend="bold">Kathañcarahī</hi>ti ettha <hi rend="bold">carahī</hi>ti nipāto akkhantiṃ dīpeti. <hi rend="bold">Tissakumārassā</hi>ti rañño ekamātukassa kaniṭṭhassa. <hi rend="bold">Sakkhasī</hi>ti sakkhissasi. <hi rend="bold">Sikkhāya patiṭṭhāpesu</hi>nti pāṇātipātā veramaṇiādīsu vikālabhojanā veramaṇipariyosānāsu chasu sikkhāsu pāṇātipātā veramaṇiṃ dve <pb ed="V" n="1.0027" /> vassāni avītikkamma samādānaṃ samādiyāmītiādinā (pāci. 1079) samādānavasena sikkhāsammutidānānantaraṃ sikkhāya patiṭṭhāpesuṃ. Cha vassāni abhisekassa assāti <hi rend="bold">chavassābhiseko</hi>.</p>

<p rend="bodytext"><hi rend="bold">Sabbaṃ</hi><pb ed="M" n="1.0030" /><hi rend="bold">theravāda</hi>nti dve saṅgītiyo āruḷhā pāḷi. Sā hi mahāsaṅghikādibhinnaladdhikāhi vivecetuṃ ‘‘theravādo’’ti vuttā. Ayañhi vibhajjavādo mahākassapattherādīhi asaṅkarato rakkhito ānīto cāti ‘‘theravādo’’ti vuccati, ‘‘satheravāda’’ntipi likhanti. Tattha ‘‘aṭṭhakathāsu āgatatheravādasahitaṃ sāṭṭhakathaṃ tipiṭakasaṅgahitaṃ buddhavacana’’nti ānetvā yojetabbaṃ. <hi rend="bold">Tejodhātuṃ samāpajjitvā</hi>ti tejokasiṇārammaṇaṃ jhānaṃ samāpajjitvā.</p>

<p rend="bodytext"><hi rend="bold">Sabhāya</hi>nti nagaramajjhe vinicchayasālāyaṃ. <hi rend="bold">Diṭṭhigatānī</hi>ti diṭṭhiyova. <hi rend="bold">Na kho panetaṃ sakkā imesaṃ majjhe vasantena vūpasametu</hi>nti tesañhi majjhe vasanto tesuyeva antogadhattā ādeyyavacano na hoti, tasmā evaṃ cintesi. <hi rend="bold">Ahogaṅgapabbata</hi>nti evaṃnāmakaṃ pabbataṃ. ‘‘Adhogaṅgāpabbata’’ntipi likhanti, taṃ na sundaraṃ. <hi rend="bold">Pañcātapena tappentī</hi>ti catūsu ṭhānesu aggiṃ jāletvā majjhe ṭhatvā sūriyamaṇḍalaṃ ullokentā sūriyātapena tappenti. <hi rend="bold">Ādiccaṃ anuparivattantī</hi>ti udayakālato pabhuti sūriyaṃ olokayamānā yāva atthaṅgamanā sūriyābhimukhāva parivattanti. <hi rend="bold">Vobhindissāmāti paggaṇhiṃsū</hi>ti vināsessāmāti ussāhamakaṃsu.</p>

<p rend="bodytext"><hi rend="bold">Vissaṭṭho</hi>ti maraṇasaṅkārahito, nibbhayoti attho. <hi rend="bold">Migavaṃ nikkhamitvā</hi>ti araññe vicaritvā migamāraṇakīḷā migavaṃ, taṃ uddissa nikkhamitvā migavadhatthaṃ nikkhamitvāti attho. Ahināgādito visesanatthaṃ ‘‘hatthināgenā’’ti vuttaṃ. <hi rend="bold">Tassa passantassevā</hi>ti anādare sāmivacanaṃ, tasmiṃ passanteyevāti attho. <hi rend="bold">Ākāse uppatitvā</hi>ti ettha ayaṃ vikubbaniddhi na hotīti gihissāpi imaṃ iddhiṃ dassesi adhiṭṭhāniddhiyā appaṭikkhittattā. Pakativaṇṇañhi vijahitvā nāgavaṇṇādidassanaṃ vikubbaniddhi. <hi rend="bold">Chaṇavesa</hi>nti ussavavesaṃ. <hi rend="bold">Padhānaghara</hi>nti bhāvanānuyogavasena vīriyārambhassa anurūpaṃ vivittasenāsanaṃ. <hi rend="bold">Sopī</hi>ti rañño bhāgineyyaṃ sandhāya vuttaṃ.</p>

<p rend="bodytext"><hi rend="bold">Kusalādhippāyo</hi>ti manāpajjhāsayo. <hi rend="bold">Dveḷhakajāto</hi>ti saṃsayamāpanno. <hi rend="bold">Ekekaṃ bhikkhusahassaparivāra</hi>nti ettha ‘‘gaṇhitvā āgacchathā’’ti āṇākārena vuttepi therā bhikkhū sāsanahitattā gatā. Kappiyasāsanañhetaṃ, na gihīnaṃ gihikammapaṭisaṃyuttaṃ. <hi rend="bold">Thero nāgacchī</hi>ti kiñcāpi <pb ed="V" n="1.0028" /> ‘‘rājā <pb ed="M" n="1.0031" /> pakkosatī’’ti vuttepi dhammakammatthāya āgantuṃ vaṭṭati, dvikkhattuṃ pana pesitepi ‘‘ananurūpā yācanā’’ti nāgato, ‘‘mahānubhāvo thero yathānusiṭṭhaṃ paṭipattiko pamāṇabhūto’’ti rañño ceva ubhayapakkhikānañca attani bahumānuppādanavasena uddhaṃ kattabbakammasiddhiṃ ākaṅkhanto asāruppavacanalesena nāgacchi. Ekato saṅghaṭitā nāvā <hi rend="bold">nāvāsaṅghāṭaṃ</hi>. Sāsanapaccatthikānaṃ bahubhāvato āha ‘‘ārakkhaṃ saṃvidhāyā’’ti. <hi rend="bold">Ya</hi>nti yasmā. <hi rend="bold">Abbāhiṃsū</hi>ti ākaḍḍhiṃsu. <hi rend="bold">Bāhirato</hi>ti uyyānassa bāhirato. Passantānaṃ atidukkarabhāvena upaṭṭhānaṃ sandhāya ‘‘padesapathavīkampanaṃ dukkara’’nti āha. Adhiṭṭhāne panettha visuṃ dukkaratā nāma natthi.</p>

<p rend="bodytext"><hi rend="bold">Dīpakatittiro</hi>ti sākuṇikehi samajātikānaṃ gahaṇatthāya posetvā sikkhetvā pāsaṭṭhāne ṭhapanakatittiro. <hi rend="bold">Na paṭicca kammaṃ phusatī</hi>ti gāthāya yadi tava pāpakiriyāya <hi rend="bold">mano nappadussati,</hi> luddena taṃ nissāya katampi pāpakammaṃ taṃ <hi rend="bold">na phusati</hi>. Pāpakiriyāya hi <hi rend="bold">appossukkassa</hi> nirālayassa <hi rend="bold">bhadrassa</hi> sato tava taṃ <hi rend="bold">pāpaṃ na upalimpati,</hi> tava cittaṃ na allīyatīti attho.</p>

<p rend="bodytext">Kiṃ vadati sīlenāti <hi rend="bold">kiṃvādī</hi>. Atha vā ko katamo vādo kiṃvādo, so etassa atthīti <hi rend="bold">kiṃvādī</hi>. Attānañca lokañca sassatoti vādo etesanti <hi rend="bold">sassatavādino</hi>. Sattesu saṅkhāresu vā ekaccaṃ sassatanti pavatto vādo ekaccasassato, tasmiṃ niyuttā <hi rend="bold">ekaccasassatikā</hi>. ‘‘Anto, ananto, antānanto, nevanto nānanto’’ti evaṃ antānantaṃ ārabbha pavattā cattāro vādā antānantā, tesu niyuttā <hi rend="bold">antānantikā</hi>. Na marati na upacchijjatīti amarā, evantipi me no, tathātipi me notiādinā (dī. ni. 1.62) pavattā diṭṭhi ceva vācā ca, tassā vikkhepo etesanti <hi rend="bold">amarāvikkhepikā</hi>. Atha vā amarā nāma macchajāti duggahā hoti, tassā amarāya viya vikkhepo etesanti <hi rend="bold">amarāvikkhepikā</hi>. Adhicca yadicchakaṃ yaṃ kiñci kāraṇaṃ anapekkhitvā samuppanno attā ca loko cāti vāde niyuttā <hi rend="bold">adhiccasamuppannikā</hi>. Saññī attāti vādo yesante <hi rend="bold">saññīvādā</hi>. Evaṃ <hi rend="bold">asaññīvādā nevasaññīnāsaññīvādā</hi>ti etthāpi. ‘‘Kāyassa bhedā satto ucchijjatī’’ti (dī. ni. 1.85-86) evaṃ <pb ed="M" n="1.0032" /> ucchedaṃ vadantīti <hi rend="bold">ucchedavādā. Diṭṭhadhammo</hi>ti paccakkho yathāsakaṃ attabhāvo, tasmiṃyeva yathākāmaṃ pañcakāmaguṇaparibhogena nibbānaṃ dukkhūpasamaṃ vadantīti <hi rend="bold">diṭṭhadhammanibbānavādā</hi>. Vibhajitvā vādo etassāti <hi rend="bold">vibhajjavādī,</hi> bhagavā. Sabbaṃ ekarūpena avatvā yathādhammaṃ vibhajitvā nijjaṭaṃ nigumbaṃ katvā yathā diṭṭhisandehādayo vigacchanti, sammutiparamatthā <pb ed="V" n="1.0029" /> ca dhammā asaṅkarā paṭibhanti, evaṃ ekantavibhajanasīloti vuttaṃ hoti. <hi rend="bold">Parappavādaṃ maddamāno</hi>ti tasmiṃ kāle uppannaṃ, āyatiṃ uppajjanakañca sabbaṃ paravādaṃ kathāvatthumātikāvivaraṇamukhena nimmaddanaṃ karontoti attho.</p>

<p rend="centre">Tatiyasaṅgītikathāvaṇṇanānayo niṭṭhito.</p>

<p rend="title">Ācariyaparamparakathāvaṇṇanā</p>

<p rend="bodytext"><hi rend="bold">Kenābhata</hi>nti imaṃ pañhaṃ vissajjentena jambudīpe tāva yāva tatiyasaṅgīti, tāva dassetvā idāni sīhaḷadīpe ācariyaparamparaṃ dassetuṃ <hi rend="bold">tatiyasaṅgahato pana uddha</hi>ntiādi āraddhaṃ. <hi rend="bold">Imaṃ dīpa</hi>nti tambapaṇṇidīpaṃ. Tasmiṃ dīpe nisīditvā ācariyena aṭṭhakathāya katattā ‘‘imaṃ dīpa’’nti vuttaṃ. <hi rend="bold">Kañci kāla</hi>nti accantasaṃyoge upayogavacanaṃ, kismiñci kāleti attho. <hi rend="bold">Porāṇā</hi>ti sīhaḷadīpe sīhaḷaṭṭhakathākārakā. <hi rend="bold">Bhaddanāmo</hi>ti bhaddasālatthero. Āguṃ pāpaṃ na karontīti <hi rend="bold">nāgā</hi>. Vinayapiṭakaṃ vācayiṃsūti sambandho. <hi rend="bold">Tambapaṇṇiyā</hi>ti bhummavacanaṃ. <hi rend="bold">Nikāye pañcā</hi>ti vinayābhidhammānaṃ visuṃ gahitattā tabbinimuttā pañca nikāyā gahetabbā. <hi rend="bold">Pakaraṇe</hi>ti abhidhammapakaraṇe <hi rend="bold">vācesu</hi>nti yojanā. Tīṇi piṭakāni svāgatāni assāti ‘‘tepiṭako’’ti vattabbe ‘‘tipeṭako’’ti chandānurakkhaṇatthaṃ vuttaṃ. <hi rend="bold">Tārakarājā</hi>ti candimā. <hi rend="bold">Pupphanāmo</hi>ti ettha mahāpadumatthero sumanatthero ca ñātabboti dvikkhattuṃ ‘‘pupphanāmo’’ti vuttaṃ.</p>

<p rend="bodytext"><hi rend="bold">Vanavāsi</hi>nti vanavāsīraṭṭhaṃ. <hi rend="bold">Karakavassa</hi>nti himapātanakavassaṃ, karakadhārāsadisaṃ vā vassaṃ. <hi rend="bold">Harāpetvā</hi>ti udakoghena harāpetvā. <hi rend="bold">Chinnabhinnapaṭadharo</hi>ti satthakena chinnaṃ raṅgena bhinnaṃ paṭaṃ dhāraṇako. <hi rend="bold">Bhaṇḍū</hi>ti muṇḍako. <hi rend="bold">Makkhaṃ asahamāno</hi>ti therassa ānubhāvaṃ paṭicca attano <pb ed="M" n="1.0033" /> uppannaṃ paresaṃ guṇamakkhanalakkhaṇaṃ makkhaṃ tathā pavattaṃ kodhaṃ asahamāno. <hi rend="bold">Asaniyo phalantī</hi>ti gajjantā patanti. Me mama bhayabheravaṃ janetuṃ paṭibalo na assa na bhaveyyāti yojanā. <hi rend="bold">Aññadatthū</hi>ti ekaṃsena. <hi rend="bold">Kasmīragandhārā</hi>ti kasmīragandhāraraṭṭhavāsino. <hi rend="bold">Isivātapaṭivātā</hi>ti bhikkhūnaṃ cīvaracalanakāyacalanehi sañjanitavātehi parito samantato bījayamānā ahesuṃ. <hi rend="bold">Dhammacakkhu</hi>nti heṭṭhāmaggattaye ñāṇaṃ. <hi rend="bold">Anamataggiya</hi>nti anamataggasaṃyuttaṃ (saṃ. ni. 2.124 ādayo). <hi rend="bold">Samadhikānī</hi>ti sādhikāni. <hi rend="bold">Pañca raṭṭhānī</hi>ti pañca cinaraṭṭhāni. <hi rend="bold">Vegasā</hi>ti vegena. <hi rend="bold">Samantato rakkhaṃ ṭhapesī</hi>ti tesaṃ appavesanatthāya adhiṭṭhānavasena rakkhaṃ ṭhapesi. <hi rend="bold">Aḍḍhuḍḍhāni sahassānī</hi>ti aḍḍhena catutthāni aḍḍhuḍḍhāni, atirekapañcasatāni tīṇi sahassānīti attho. <hi rend="bold">Diyaḍḍhasahassa</hi>nti <pb ed="V" n="1.0030" /> aḍḍhena dutiyaṃ diyaḍḍhaṃ, atirekapañcasatikaṃ sahassanti attho. <hi rend="bold">Niddhametvānā</hi>ti palāpetvā.</p>

<p rend="bodytext"><hi rend="bold">Rājagahanagaraparivattakenā</hi>ti rājagahanagaraṃ parivattetvā tato bahi taṃ padakkhiṇaṃ katvā gatamaggena, gamanena vā. <hi rend="bold">Āropesī</hi>ti paṭipādesi. <hi rend="bold">Paḷinā</hi>ti ākāsaṃ pakkhandiṃsu. <hi rend="bold">Naguttame</hi>ti cetiyagirimāha. <hi rend="bold">Purato</hi>ti pācīnadisābhāge. <hi rend="bold">Puraseṭṭhassā</hi>ti seṭṭhassa anurādhapurassa. <hi rend="bold">Silakūṭamhī</hi>ti evaṃnāmake pabbatakūṭe. <hi rend="bold">Sīhakumārassa putto</hi>ti ettha ‘‘kaliṅgarājadhītu kucchismiṃ sīhassa jāto sīhakumāro’’ti vadanti. Jeṭṭhamāsassa puṇṇamiyaṃ jeṭṭhanakkhattaṃ vā mūlanakkhattaṃ vā hotīti āha ‘‘jeṭṭhamūlanakkhattaṃ nāma hotī’’ti. Migānaṃ vānato hiṃsanato bādhanato <hi rend="bold">migavaṃ,</hi> migavijjhanakīḷā. <hi rend="bold">Rohitamigarūpa</hi>nti gokaṇṇamigavesaṃ. <hi rend="bold">Rathayaṭṭhippamāṇā</hi>ti rathapatodappamāṇā. <hi rend="bold">Ekā latāyaṭṭhi nāmā</hi>ti ekā rajatamayā kañcanalatāya paṭimaṇḍitattā evaṃ laddhanāmā. Pupphayaṭṭhiyaṃ nīlādīni pupphāni, sakuṇayaṭṭhiyaṃ nānappakārā migapakkhino vicittakammakatā viya khāyantīti daṭṭhabbaṃ. <hi rend="bold">Rājakakudhabhaṇḍānī</hi>ti rājārahauttamabhaṇḍāni. <hi rend="bold">Saṅkha</hi>nti dakkhiṇāvaṭṭaṃ abhisekasaṅkhaṃ. <hi rend="bold">Vaḍḍhamāna</hi>nti alaṅkāracuṇṇaṃ, ‘‘nahānacuṇṇa’’nti keci. <hi rend="bold">Vaṭaṃsaka</hi>nti kaṇṇapiḷandhanaṃ vaṭaṃsakanti vuttaṃ hoti. <hi rend="bold">Nandiyāvaṭṭa</hi>nti nandiyāvaṭṭapupphākārena maṅgalatthaṃ suvaṇṇena kataṃ. <hi rend="bold">Kañña</hi>nti khattiyakumāriṃ. <hi rend="bold">Hatthapuñchana</hi>nti pītavaṇṇaṃ mahagghahatthapuñchanavatthaṃ. <hi rend="bold">Aruṇavaṇṇamattika</hi>nti nāgabhavanasambhavaṃ. <hi rend="bold">Vatthakoṭika</hi>nti vatthayugameva. <hi rend="bold">Nāgamāhaṭa</hi>nti nāgehi <pb ed="M" n="1.0034" /> āhaṭaṃ. <hi rend="bold">Amatosadha</hi>nti evaṃnāmikā guḷikajāti. Amatasadisakiccattā evaṃ vuccati. <hi rend="bold">Bhūmattharaṇasaṅkhepenā</hi>ti bhūmattharaṇākārena. <hi rend="bold">Uppātapāṭhakā</hi>ti nimittapāṭhakā. <hi rend="bold">Alaṃ gacchāmā</hi>ti ‘‘purassa accāsannattā sāruppaṃ na hotī’’ti paṭikkhipanto āha. <hi rend="bold">Aḍḍhanavamānaṃ pāṇasahassāna</hi>nti (a. ni. 6.53) pañcasatādhikānaṃ aṭṭhannaṃ pāṇasahassānaṃ. <hi rend="bold">Appamādasutta</hi>nti aṅguttaranikāye mahāappamādasuttaṃ, rājovādasuttanti vuttaṃ hoti.</p>

<p rend="bodytext"><hi rend="bold">Mahaccā</hi>ti mahatā. <hi rend="bold">Upasaṅkamanto</hi>ti ativiya kilantarūpo hutvā upasaṅkamīti attho. Tumhe jānanatthanti sambandho. <hi rend="bold">Pañcapaṇṇāsāyā</hi>ti ettha ‘‘catupaññāsāyāti vattabbaṃ. Evañhi sati upari vuccamānaṃ dvāsaṭṭhi arahantoti vacanaṃ sametī’’ti <hi rend="bold">sāratthadīpaniyaṃ</hi> (sārattha. ṭī. 1.ācariyaparamparakathāvaṇṇanā) vuttaṃ. <hi rend="bold">Dasabhātikasamākula</hi>nti muṭasivassa puttehi devānaṃpiyatissādīhi dasahi bhātikehi samākiṇṇaṃ. <hi rend="bold">Ciradiṭṭho sammāsambuddho</hi>ti dhātuyo sandhāyāha. <hi rend="bold">Sabbatāḷāvacare</hi>ti sabbāni turiyabhaṇḍāni, taṃsahacarite vā vādake. <hi rend="bold">Upaṭṭhāpetvā</hi>ti upahārakārāpanavasena sannipātetvā. <hi rend="bold">Vaḍḍhamānakacchāyāyā</hi>ti pacchābhattaṃ. <hi rend="bold">Pokkharavassa</hi>nti pokkharapatte <pb ed="V" n="1.0031" /> viya atemitukāmānaṃ upari atemetvā pavattanakavassaṃ. <hi rend="bold">Mahāvīro</hi>ti satthuvohārena dhātu eva vuttā. <hi rend="bold">Pacchimadisābhimukhova hutvā apasakkanto</hi>ti ettha puratthābhimukho ṭhitova piṭṭhito apasakkanena pacchimadisāya gacchanto tādisopasaṅkamanaṃ sandhāya ‘‘pacchimadisābhimukho’’ti vutto. ‘‘Mahejavatthu nāma evaṃnāmakaṃ devaṭṭhāna’’nti vadanti.</p>

<p rend="bodytext"><hi rend="bold">Pajjarakenā</hi>ti amanussasamuṭṭhāpitena pajjarakarogena. <hi rend="bold">Devo</hi>ti megho. <hi rend="bold">Anuppavecchī</hi>ti vimucci. <hi rend="bold">Vivādo hotī</hi>ti ettha kiriyākālamapekkhitvā vattamānappayogo daṭṭhabbo. Evaṃ īdisesu sabbattha. <hi rend="bold">Tadeta</hi>nti ṭhānaṃ tiṭṭhatīti sambandho. ‘‘Channaṃ vaṇṇānaṃ sambandhabhūtānaṃ raṃsiyo cā’’ti ajjhāharitabbaṃ, ‘‘channaṃ vaṇṇānaṃ udakadhārā cā’’ti evampettha sambandhaṃ vadanti. Parinibbutepi bhagavati tassānubhāvena evarūpaṃ pāṭihāriyaṃ ahosi evāti dassetuṃ <hi rend="bold">evaṃ acintiyā</hi>tiādigāthamāha. <hi rend="bold">Rakkhaṃ karonto</hi>ti attanā upāyena palāpitānaṃ yakkhānaṃ puna appavisanatthāya parittānaṃ karonto. <hi rend="bold">Āvijjī</hi>ti pariyāyi.</p>

<p rend="bodytext"><hi rend="bold">Rañño</hi><pb ed="M" n="1.0035" /><hi rend="bold">bhātā</hi>ti rañño kaniṭṭhabhātā. <hi rend="bold">Anuḷādevī</hi> nāma rañño jeṭṭhabhātu jāyā. <hi rend="bold">Sarasaraṃsijālavissajjanakenā</hi>ti siniddhatāya rasavantaṃ ojavantaṃ raṃsijālaṃ vissajjentena. Ekadivasena agamāsīti sambandho. <hi rend="bold">Appesī</hi>ti lekhasāsanaṃ patiṭṭhāpesi. <hi rend="bold">Udikkhatī</hi>ti apekkhati pattheti. <hi rend="bold">Bhāriya</hi>nti garukaṃ, anatikkamanīyanti attho. <hi rend="bold">Maṃ paṭimānetī</hi>ti maṃ udikkhati. <hi rend="bold">Kammāravaṇṇa</hi>nti rañño pakatisuvaṇṇakāravaṇṇaṃ. <hi rend="bold">Tihatthavikkhambha</hi>nti tihatthavitthāraṃ. <hi rend="bold">Sakalajambudīparajjenā</hi>ti ettha rañño idanti rajjaṃ, sakalajambudīpato uppajjanakaāyo ceva āṇādayo ca, tena <hi rend="bold">pūjemī</hi>ti attho, na sakalapathavīpāsādādivatthunā tassa sattāhaṃ demītiādinā kālaparicchedaṃ katvā dātuṃ ayuttattā. Evañhi dento tāvakālikaṃ deti nāma vatthupariccāgalakkhaṇattā dānassa, pathavādivatthupariccāgena ca puna gahaṇassa ayuttattā. Niyamitakāle pana āyādayo pariccattā evāti tato paraṃ apariccattattā gahetuṃ vaṭṭati. Tasmā vuttanayenettha ito parampi āyādidānavaseneva rajjadānaṃ veditabbaṃ. <hi rend="bold">Pupphuḷakā hutvā</hi>ti ketakīpārohaṅkurā viya udakapupphuḷakākārā hutvā. <hi rend="bold">Gavakkhajālasadisa</hi>nti bhāvanapuṃsakaṃ, vātapānesu jālākārena ṭhapitadārupaṭasadisanti attho, gavakkhena ca suttādimayajālena ca sadisanti vā attho.</p>

<p rend="bodytext"><hi rend="bold">Devadundubhiyo</hi>ti ettha devoti megho, tassa acchasukkhatāya ākāsamiva khāyamānassa animittagajjitaṃ devadundubhi nāma, yaṃ ‘‘ākāsadundubhī’’tipi vadanti. <hi rend="bold">Phaliṃsū</hi>ti thaniṃsu. <hi rend="bold">Pabbatānaṃ</hi><pb ed="V" n="1.0032" /><hi rend="bold">naccehī</hi>ti pathavīkampena ito cito ca bhamantānaṃ pabbatānaṃ naccehi. Vimhayajātā yakkhā ‘‘hi’’ntisaddaṃ nicchārentīti āha ‘‘yakkhānaṃ hiṅkārehī’’ti. <hi rend="bold">Sakasakapaṭibhānehī</hi>ti attano attano sippakosallehi. <hi rend="bold">Abhisekaṃ datvā</hi>ti anotattadahodakena abhisekaṃ datvā.</p>

<p rend="bodytext"><hi rend="bold">Devatākulānī</hi>ti mahābodhiṃ parivāretvā ṭhitanāgayakkhādidevatākulāni datvāti sambandho. Gopakarājakammino tathā ‘‘taracchā’’ti vadanti. <hi rend="bold">Iminā parivārenā</hi>ti sahatthe karaṇavacanaṃ, iminā parivārena sahāti attho. <hi rend="bold">Tāmalitti</hi>nti evaṃnāmakaṃ samuddatīre paṭṭanaṃ. <hi rend="bold">Idamassa tatiya</hi>nti suvaṇṇakaṭāhe patiṭṭhitasākhābodhiyā rajjasampadānaṃ sandhāya vuttaṃ. Tato pana pubbe ekavāraṃ rajjasampadānaṃ acchinnāya sākhāya mahābodhiyā eva kataṃ, tena <pb ed="M" n="1.0036" /> saddhiṃ catukkhattuṃ rājā rajjena pūjesi. Rajjena pūjitadivasesu kira sakaladīpato uppannaṃ āyaṃ gahetvā mahābodhimeva pūjesi.</p>

<p rend="bodytext"><hi rend="bold">Paṭhamapāṭipadadivase</hi>ti sukkapakkhapāṭipadadivase. Tañhi kaṇhapakkhapāṭipadadivasaṃ apekkhitvā ‘‘paṭhamapāṭipadadivasa’’nti vuttaṃ, idañca tasmiṃ tambapaṇṇidīpe vohāraṃ gahetvā vuttaṃ, idha pana puṇṇamito paṭṭhāya yāva aparā puṇṇamī, tāva eko māsoti vohāro. Tasmā iminā vohārena ‘‘dutiyapāṭipadadivase’’ti vattabbaṃ siyā kaṇhapakkhapāṭipadassa idha paṭhamapāṭipadattā. <hi rend="bold">Gacchati vatare</hi>ti ettha <hi rend="bold">are</hi>ti khede. <hi rend="bold">Samantāyojana</hi>nti accantasaṃyoge upayogavacanaṃ, yojanappamāṇe padese sabbatthāti attho. <hi rend="bold">Supaṇṇarūpenā</hi>ti mahābodhiṃ balakkārena gahetvā nāgabhavanaṃ netukāmāni nāgarājakulāni iddhiyā gahitena garuḷarūpena <hi rend="bold">santāseti</hi>. <hi rend="bold">Taṃ vibhūtiṃ passitvā</hi>ti devatādīhi karīyamānaṃ pūjāmahattaṃ, mahābodhiyā ca ānubhāvamahattaṃ disvā sayampi tathā pūjetukāmā theriṃ <hi rend="bold">yācitvā</hi>ti yojanā. <hi rend="bold">Samuddasālavatthusmi</hi>nti yasmiṃ padese ṭhatvā rājā samudde āgacchantaṃ bodhiṃ therānubhāvena addasa, yattha ca pacchā samuddassa diṭṭhaṭṭhānanti pakāsetuṃ samuddasālaṃ nāma sālaṃ akaṃsu, tasmiṃ samuddasālāya vatthubhūte padese. <hi rend="bold">Therassā</hi>ti mahāmahindattherassa. <hi rend="bold">Pupphaagghiyānī</hi>ti kūṭāgārasadisāni pupphacetiyāni. <hi rend="bold">Āgato vatare</hi>ti ettha <hi rend="bold">are</hi>ti pamode. Aṭṭhahi amaccakulehi aṭṭhahi brāhmaṇakulehi cāti <hi rend="bold">soḷasahi jātisampannakulehi. Rajjaṃ vicāresī</hi>ti rajjaṃ vicāretuṃ vissajjesi. <hi rend="bold">Rājavatthudvārakoṭṭhakaṭṭhāne</hi>ti rājuyyānassa dvārakoṭṭhakaṭṭhāne. <hi rend="bold">Anupubbavipassana</hi>nti udayabbayādianupubbavipassanaṃ. ‘‘Saha bodhipatiṭṭhānenā’’ti karaṇavacanena vattabbe vibhattipariṇāmena ‘‘saha bodhipatiṭṭhānā’’ti nissakkavacanaṃ kataṃ. Sati hi sahasaddappayoge karaṇavacaneneva bhavitabbaṃ. <hi rend="bold">Dassiṃsū</hi>ti paññāyiṃsu. <hi rend="bold">Mahāāsanaṭṭhāne</hi>ti pubbapasse mahāsilāsanena patiṭṭhitaṭṭhāne. <hi rend="bold">Pūjetvā vandī</hi>ti āgāminaṃ <pb ed="V" n="1.0033" /> mahācetiyaṃ vandi. Purime pana mahāvihāraṭṭhāne pūjāmattasseva katattā anāgate saṅghassapi navakatā avanditabbatā ca pakāsitāti veditabbā. Anāgate pana metteyyādibuddhā paccekabuddhā ca buddhabhāvakkhaṇaṃ uddissa vanditabbāva sabhāvena visiṭṭhapuggalattāti gahetabbaṃ.</p>

<p rend="bodytext"><hi rend="bold">Mahāariṭṭho</hi>ti <pb ed="M" n="1.0037" /> pañcapaññāsāya bhātukehi saddhiṃ cetiyagirimhi pabbajitaṃ sandhāya vuttaṃ. <hi rend="bold">Meghavaṇṇābhayaamaccassa pariveṇaṭṭhāne</hi>ti meghavaṇṇaabhayassa rañño amaccena kattabbassa pariveṇassa vatthubhūte ṭhāne. Maṅgalanimittabhāvena ākāse samuppanno manoharasaddo ākāsassa ravo viya hotīti vuttaṃ ‘‘ākāsaṃ mahāviravaṃ ravī’’ti. Na hi ākāso nāma koci dhammo atthi, yo saddaṃ samuṭṭhāpeyya, ākāsagatautuvisesasamuṭṭhitova so saddoti gahetabbo. <hi rend="bold">Paṭhamakattikapavāraṇadivase…pe… vinayapiṭakaṃ pakāsesī</hi>ti idaṃ vinayaṃ vācetuṃ āraddhadivasaṃ sandhāya vuttaṃ. <hi rend="bold">Anusiṭṭhikarāna</hi>nti anusāsanīkarānaṃ. <hi rend="bold">Rājino</hi>ti upayogatthe sāmivacanaṃ, devānaṃpiyatissarājānanti attho. <hi rend="bold">Aññepī</hi>ti mahindādīhi aṭṭhasaṭṭhimahātherehi aññepi, tesaṃ sarūpaṃ dassento āha <hi rend="bold">tesaṃ therāna</hi>ntiādi. Tattha <hi rend="bold">tesaṃ therānaṃ antevāsikā</hi>ti mahindattherādīnaṃ aṭṭhasaṭṭhimahātherānaṃ ariṭṭhādayo antevāsikā ca mahāariṭṭhattherassa antevāsikā tissadattakāḷasumanādayo cāti yojetabbaṃ. <hi rend="bold">Antevāsikānaṃ antevāsikā</hi>ti ubhayattha vuttaantevāsikānaṃ antevāsikaparamparā cāti attho. <hi rend="bold">Pubbe vuttappakārā</hi>ti mahindo iṭṭiyo uttiyotiādigāthāhi (pārā. aṭṭha. 1.tatiyasaṅgītikathā) pakāsitā ācariyaparamparā.</p>

<p rend="bodytext"><hi rend="bold">Na paggharatī</hi>ti na gaḷati, na pamussatīti attho. <hi rend="bold">Satigatidhitimantesū</hi>ti ettha <hi rend="bold">satī</hi>ti uggahadhāraṇe sati. <hi rend="bold">Gatī</hi>ti saddatthavibhāgaggahaṇe ñāṇaṃ. <hi rend="bold">Dhitī</hi>ti uggahapariharaṇādīsu vīriyaṃ. <hi rend="bold">Kukkuccakesū</hi>ti ‘‘kappati na kappatī’’ti vīmaṃsakukkuccakārīsu. <hi rend="bold">Mātāpituṭṭhāniyo</hi>ti vatvā tamevatthaṃ samatthetuṃ āha <hi rend="bold">tadāyattāhī</hi>tiādi. <hi rend="bold">Vinayapariyattiṃ nissāyā</hi>ti vinayapiṭakapariyāpuṇanaṃ nissāya. <hi rend="bold">Attano sīlakkhandho sugutto</hi>ti lajjino vinayadhāraṇassa alajjiaññāṇatādīhi chahi ākārehi āpattiyā anāpajjanato attano sīlakkhandho khaṇḍādidosavirahito sugutto <hi rend="bold">surakkhito</hi> hoti. <hi rend="bold">Kukkuccapakatāna</hi>nti kappiyākappiyaṃ nissāya uppannena kukkuccena pakatānaṃ upaddutānaṃ abhibhūtānaṃ yathāvinayaṃ kukkuccaṃ vinodetvā suddhante patiṭṭhāpanena <hi rend="bold">paṭisaraṇaṃ hoti</hi>. Vigato sārado bhayametassāti <hi rend="bold">visārado</hi>. ‘‘Evaṃ kathentassa doso evaṃ na doso’’ti ñatvāva kathanato nibbhayova <hi rend="bold">saṅghamajjhe voharati</hi><pb ed="M" n="1.0038" /><hi rend="bold">. Paccatthike</hi>ti attapaccatthike ceva vajjiputtakādisāsanapaccatthike ca. <hi rend="bold">Sahadhammenā</hi>ti sakāraṇena vacanena sikkhāpadaṃ dassetvā yathā te asaddhammaṃ patiṭṭhāpetuṃ na sakkonti, evaṃ <hi rend="bold">suniggahitaṃ</hi> katvā <hi rend="bold">niggaṇhāti. Saddhammaṭṭhitiyā</hi>ti <pb ed="V" n="1.0034" /> pariyattipaṭipattipaṭivedhasaṅkhātassa tividhassāpi saddhammassa ṭhitiyā, pavattiyāti attho.</p>

<p rend="bodytext"><hi rend="bold">Vinayo saṃvaratthāyā</hi>tiādīsu vinayapariyāpuṇanaṃ <hi rend="bold">vinayo,</hi> vinayapaññatti vā kāyavacīdvārasaṃvaratthāya. <hi rend="bold">Avippaṭisāro</hi>ti katākataṃ nissāya vippaṭisārābhāvo santāpābhāvo. <hi rend="bold">Pāmojjaṃ</hi> taruṇapīti. <hi rend="bold">Pīti</hi> nāma balavapīti. <hi rend="bold">Passaddhī</hi>ti kāyacittapassaddhi. <hi rend="bold">Yathābhūtañāṇadassana</hi>nti sappaccayanāmarūpapariggaho. <hi rend="bold">Nibbidā</hi>ti vipassanā. <hi rend="bold">Virāgo</hi>ti ariyamaggo. <hi rend="bold">Vimuttī</hi>ti aggaphalaṃ. <hi rend="bold">Vimuttiñāṇadassana</hi>nti paccavekkhaṇañāṇaṃ. <hi rend="bold">Anupādā</hi>ti kañci dhammaṃ anupādiyitvā pariccajitvā. <hi rend="bold">Parinibbānatthāyā</hi>ti paccavekkhaṇañāṇe anuppanne antarā parinibbānābhāvena taṃparinibbānatthāyāti paccayattena vuttaṃ anantarādipaccayattā. <hi rend="bold">Etadatthā kathā</hi>ti ayaṃ vinayakathā nāma etassa anupādāparinibbānassa atthāyāti attho. <hi rend="bold">Mantanā</hi>ti vinayamantanāyeva, bhikkhūnaṃ ‘‘evaṃ karissāma, evaṃ na karissāmā’’ti vinayapaṭibaddhamantanā. <hi rend="bold">Upanisā</hi>ti upanisīdati ettha phalanti upanisā, kāraṇaṃ. Vinayo saṃvaratthāyātiādikāraṇaparamparāpi etadatthāti attho. <hi rend="bold">Sotāvadhāna</hi>nti imissā paramparapaccayakathāya attānaṃ samanatthāya sotāvadhānaṃ, tampi etamatthaṃ. <hi rend="bold">Yadida</hi>nti nipāto. Yo ayaṃ catūhi upādānehi anupādiyitvā cittassa arahattamaggasaṅkhāto, tapphalasaṅkhāto vā vimokkho, sopi etadatthāya anupādāparinibbānatthāya. Atha vā yo ayaṃ kañci dhammaṃ anupādācittassa <hi rend="bold">vimokkho</hi> vimuccanaṃ vigamo parinibbānaṃ etadatthā kathāti evaṃ upasaṃharaṇavasena yojetumpi vaṭṭati maggaphalavimokkhassa pubbe vuttattā. <hi rend="bold">Āyogo</hi>ti uggahaṇādivasena punappunaṃ abhiyogo.</p>

<p rend="centre">Ācariyaparamparakathāvaṇṇanānayo niṭṭhito.</p>

<p rend="centre">Iti samantapāsādikāya vinayaṭṭhakathāya vimativinodaniyaṃ</p>

<p rend="centre">Bāhiranidānakathāvaṇṇanānayo niṭṭhito.</p>

<p rend="chapter">Verañjakaṇḍavaṇṇanā</p>

<p rend="bodytext"><hi rend="bold">Seyyathida</hi>nti <pb ed="M" n="1.0039" /><pb ed="V" n="1.0035" /> taṃ katamaṃ, taṃ kathanti vā attho. <hi rend="bold">Aniyamaniddesavacana</hi>nti attano atthaṃ sarūpena niyametvā niddisatīti niyamaniddeso, na niyamaniddeso aniyamaniddeso. Sova vuccate anenāti vacananti aniyamaniddesavacanaṃ. <hi rend="bold">Tassā</hi>ti tenātipadassa. <hi rend="bold">Parivitakko</hi>ti ‘‘katamesānaṃ kho buddhānaṃ bhagavantānaṃ brahmacariyaṃ na ciraṭṭhitikaṃ ahosī’’tiādinā (pārā. 18) pavatto. <hi rend="bold">Pubbe vā pacchā vā</hi>ti tenātipadato heṭṭhā vuttapāṭhe vā upari vakkhamānapāṭhe vāti attho. <hi rend="bold">Atthato siddhenā</hi>ti sāmatthiyato siddhena. <hi rend="bold">Tatridaṃ mukhamattanidassana</hi>nti tassā yathāvuttayuttiyā paridīpane idaṃ upāyamattanidassanaṃ. Mukhaṃ dvāraṃ upāyoti hi atthato ekaṃ.</p>

<p rend="bodytext">Samayasaddo dissatīti sambandho. <hi rend="bold">Assā</hi>ti samayasaddassa samavāyo atthoti sambandho. <hi rend="bold">Kālañca samayañca upādāyā</hi>ti ettha <hi rend="bold">kālo</hi> nāma upasaṅkamanassa yuttakālo, <hi rend="bold">samayo</hi> nāma sarīrabalādikāraṇasamavāyo, te upādāya paṭiccāti attho. <hi rend="bold">Khaṇo</hi>ti okāso. Buddhuppādādayo hi maggabrahmacariyassa okāso. So eva samayo. Teneva ‘‘ekovā’’ti vuttaṃ. <hi rend="bold">Mahāsamayo</hi>ti mahāsamūho. <hi rend="bold">Pavanasmi</hi>nti vanasaṇḍe. <hi rend="bold">Samayopi kho te bhaddālī</hi>ti ettha <hi rend="bold">samayo</hi>ti sikkhāpadāvilaṅghanassa hetu, ko so? Attano vippaṭipattiyā bhagavato jānanaṃ, so samayasaṅkhāto hetu tassā <hi rend="bold">appaṭividdho</hi>ti attho. <hi rend="bold">Bhagavā</hi>tiādi tassa paṭivijjhanākāradassanaṃ. <hi rend="bold">Uggahamāno</hi>ti kiñci kiñci uggahetuṃ samatthatāya uggahamāno, sumanaparibbājakassevetaṃ nāmaṃ. Samayaṃ diṭṭhiṃ pavadanti etthāti <hi rend="bold">samayappavādako,</hi> mallikāya ārāmo. Sveva tindukācīrasaṅkhātāya timbarurukkhapantiyā parikkhittattā ‘‘tindukācīra’’nti ca, ekāva nivāsā sālā etthāti ‘‘ekasālako’’ti ca vuccati. <hi rend="bold">Atthābhisamayā</hi>ti yathāvuttassa diṭṭhadhammikasamparāyikassa atthassa hitassa paṭilābhato. <hi rend="bold">Mānābhisamayā</hi>ti mānappahānā. <hi rend="bold">Pīḷanaṭṭho</hi>ti pīḷanaṃ taṃsamaṅgino hiṃsanaṃ, avipphārikatākaraṇaṃ, pīḷanameva attho pīḷanaṭṭho <pb ed="M" n="1.0040" />. <hi rend="bold">Santāpo</hi>ti dukkhadukkhatādivasena santāpanaṃ. <hi rend="bold">Vipariṇāmo</hi>ti jarāya maraṇena cāti dvidhā <pb ed="V" n="1.0036" /> vipariṇāmetabbatā abhisametabbo paṭivijjhitabboti abhisamayo, sova <hi rend="bold">abhisamayaṭṭho,</hi> pīḷanādīni.</p>

<p rend="bodytext">Ettha ca upasaggānaṃ jotakamattattā samayasaddassa atthuddhārepi saupasaggo abhisamayasaddo uddhaṭo. Tattha saṅgamavasena paccayānaṃ phaluppādanaṃ paṭi ayanaṃ ekato pavatti etthāti samayo, <hi rend="bold">samavāyo</hi>. Vivaṭṭūpanissayasaṅgame sati enti ettha sattā pavattantīti samayo, <hi rend="bold">khaṇo</hi>. Sameti ettha saṅkhatadhammo, sayaṃ vā eti āgacchati vigacchati cāti samayo, <hi rend="bold">kālo</hi>. Samenti avayavā etasmiṃ, sayaṃ vā tesūti samayo, <hi rend="bold">samūho</hi>. Paccayantarasaṅgame eti āgacchati etasmā phalanti samayo, <hi rend="bold">hetu</hi>. Saññāvasena vipallāsato dhammesu eti abhinivisatīti samayo, <hi rend="bold">diṭṭhi</hi>. Samīpaṃ ayanaṃ upagamanaṃ samayo, <hi rend="bold">paṭilābho</hi>. Sammadeva sahitānaṃ vācānaṃ ayanaṃ vigamoti samayo, <hi rend="bold">pahānaṃ</hi>. Sammadeva, sahitānaṃ vā saccānaṃ ayanaṃ jānananti samayo, <hi rend="bold">paṭivedho</hi>. Evaṃ tasmiṃ tasmiṃ atthe samayasaddassa pavatti veditabbā.</p>

<p rend="bodytext">Ettha ca samayasaddassa sāmaññena anekatthatā vuttā. Na hi ekasmiṃ atthavisese vattamāno saddo tadaññepi vattati. Tasmā atthā viya taṃtaṃvācakā samayasaddāpi bhinnā evāti gahetabbā. Evaṃ sabbattha atthuddhāresu.</p>

<p rend="bodytext"><hi rend="bold">Tattha tathā</hi>ti tesu suttābhidhammesu upayogabhummavacanehi. <hi rend="bold">Idhā</hi>ti vinaye, <hi rend="bold">aññathā</hi>ti karaṇavacanena. <hi rend="bold">Accantamevā</hi>ti nirantarameva. Bhāvo nāma kiriyā, kiriyāya kiriyantarūpalakkhaṇaṃ <hi rend="bold">bhāvenabhāvalakkhaṇaṃ,</hi> yathā udaye sati cande jāto rājaputtoti. <hi rend="bold">Adhikaraṇañhī</hi>tiādi abhidhamme samayasaddo kālasamūhakhaṇasamavāyahetusaṅkhātesu pañcasu atthesu vattati, na vinaye viya kāle eva, tesu ca kālasamūhatthā dve tattha vuttānaṃ phassādidhammānaṃ adhikaraṇabhāvena niddisituṃ yuttā. Khaṇasamavāyahetuatthā pana tayopi attano bhāvena phassādīnaṃ bhāvassa upalakkhaṇabhāvena <pb ed="M" n="1.0041" /> niddisituṃ yuttāti vibhāvanamukhena yathāvuttamatthaṃ samatthetuṃ vuttaṃ. Tattha yasmiñhi kāle, dhammasamūhe vā samaye adhikaraṇabhūte kusalaṃ uppannaṃ, tasmiññeva kāle, dhammasamūhe vā samaye phassādayo hontīti evaṃ adhikaraṇatthayojanā, yasmiṃ pana khaṇe, samavāye hetumhi vā samaye sati vijjamāne kusalaṃ uppannaṃ, tasmiññeva khaṇādimhi samayepi vijjamāne phassādayo hontīti bhāvenabhāvalakkhaṇatthayojanā ca veditabbā.</p>

<p rend="bodytext"><hi rend="bold">Hoti</hi><pb ed="V" n="1.0037" /><hi rend="bold">cetthā</hi>ti ettha yathāvuttaatthavisaye saṅgahagāthā hoti. <hi rend="bold">Aññatrā</hi>ti suttābhidhammesu. <hi rend="bold">Abhilāpamattabhedo</hi>ti desanāvilāsato saddamatteneva bhedo, na atthato.</p>

<p rend="bodytext"><hi rend="bold">Avisesenā</hi>ti sāmaññena. <hi rend="bold">Iriyāpatho</hi>tiādīsu iriyāya sabbadvārikakiriyāya patho pavattanaṭṭhānaṃ tabbinimuttakammassa abhāvāti ṭhānādayo iriyāpatho, sova vihāro. Brahmabhūtā seṭṭhabhūtā parahitacittādivasappavattito mettādayo <hi rend="bold">brahmavihāro</hi> nāma. Tadavasesā pana mahaggatā sabbanīvaraṇavigamanādisiddhena jotanādiatthena <hi rend="bold">dibbavihāro</hi> nāma. Brahmavihārabhāvena visuṃ gahitattā mettādayo idha asaṅgahitā. Ariyānameva vihāroti phalasamāpattiyo <hi rend="bold">ariyavihāro</hi> nāma.</p>

<p rend="bodytext">Rukkhādimūleyeva mūlasaddassa niruḷhabhāvaṃ dassetuṃ aparena mūlasaddena visesetvā ‘‘mūlamūle’’ti vuttaṃ, yathā dukkhadukkhanti (vibha. aṭṭha. 190). Lobhādīnaṃ dosamūlādicittāsādhāraṇattā ‘‘asādhāraṇahetumhī’’ti vuttaṃ.</p>

<p rend="bodytext"><hi rend="bold">Tattha siyā</hi>ti tattha verañjāyantiādīsu padesu kassaci codanā siyāti attho. Ubhayathā nidānakittanassa pana kiṃ payojananti? Āha <hi rend="bold">gocaragāmanidassanattha</hi>ntiādi. Tattha <hi rend="bold">assā</hi>ti bhagavato.</p>

<p rend="bodytext">Kilamova kilamatho, attano attabhāvassa kilamatho attakilamatho, tassa anu anu yogo punappunaṃ pavattanaṃ <hi rend="bold">attakilamathānuyogo</hi>. Vatthukāmārammaṇe sukhe sampayogavasena līnā yuttā, kāmataṇhā <pb ed="M" n="1.0042" />, taṃsahacarite kāme sukhe vā ārammaṇabhūte allīnā pavattatīti kāmasukhallikā taṇhā, tassā kāmasukhallikāya anu anu yogo <hi rend="bold">kāmasukhallikānuyogo. Loke saṃvaḍḍhabhāva</hi>nti āmisopabhogena saṃvaḍḍhitabhāvaṃ. <hi rend="bold">Uppajjamāno</hi> bahujanahitādiatthāyeva uppajjatīti yojanā.</p>

<p rend="bodytext">Diṭṭhisīlasāmaññena saṃhatattā saṅghoti imamatthaṃ vibhāvento āha <hi rend="bold">diṭṭhī</hi>tiādi. Ettha ca ‘‘yāyaṃ diṭṭhi ariyā niyyānikā niyyāti takkarassa sammā dukkhakkhayāya, tathārūpāya diṭṭhiyā diṭṭhisāmaññagato viharatī’’ti (dī. ni. 3.324, 356; ma. ni. 1.492; 3.54; a. ni. 6.12; pari. 274) evaṃ vuttāya diṭṭhiyā. ‘‘Yāni tāni sīlāni akhaṇḍāni…pe… samādhisaṃvattanikāni, tathārūpesu sīlesu sīlasāmaññagato viharatī’’ti <pb ed="V" n="1.0038" /> (dī. ni. 3.324, 356; ma. ni. 1.492; 3.54; a. ni. 6.12; pari. 274) evaṃ vuttānañca sīlānaṃ sāmaññasaṅkhātena saṅghāto saṅghaṭito samaṇagaṇo, tenāti attho. ‘‘Diṭṭhisīlasāmaññasaṅghātasaṅghātenā’’ti vā pāṭhenettha bhavitabbaṃ, tassa diṭṭhisīlasāmaññabhūtena saṃhananena saṅghāto samaṇagaṇo, tenāti attho. Evañhi pāṭhe saddato attho yuttataro hoti. <hi rend="bold">Assā</hi>ti mahato bhikkhusaṅghassa.</p>

<p rend="bodytext"><hi rend="bold">Brahmaṃ aṇatī</hi>ti ettha <hi rend="bold">brahma</hi>-saddena vedo vuccati, so mantabrahmakappavasena tividho. Tattha iruvedādayo tayo vedā mantā, te ca padhānā, itare pana sannissitā, tena padhānasseva gahaṇaṃ. <hi rend="bold">Mante sajjhāyatī</hi>ti iruvedādike mantasatthe sajjhāyatīti attho. Iruvedādayo hi guttabhāsitabbatāya ‘‘mantā’’ti vuccanti. ‘‘Bāhitapāpattā brāhmaṇo, samitapāpattā samaṇo’’ti yathāvuttamatthadvayaṃ udāharaṇadvayena vibhāvetuṃ <hi rend="bold">vuttañheta</hi>ntiādi vuttaṃ. ‘‘Samitattā hi pāpānaṃ ‘samaṇo’ti pavuccatī’’ti hi idaṃ vacanaṃ gahetvā ‘‘samitapāpattā ‘samaṇo’ti vuccatī’’ti vuttaṃ, bāhitapāpoti idaṃ pana aññasmiṃ gāthābandhe vuttavacanaṃ. <hi rend="bold">Yathābhuccaguṇādhigata</hi>nti yathābhūtaguṇādhigataṃ. <hi rend="bold">Sakiñcano</hi>ti sadoso.</p>

<p rend="bodytext"><hi rend="bold">Gottavasenā</hi>ti ettha gaṃ tāyatīti gottaṃ, go-saddena cettha abhidhānaṃ buddhi ca vuccati. <hi rend="bold">Kenaci pārijuññenā</hi>ti ñātipārijuññādinā kenaci pārijuññena <pb ed="M" n="1.0043" />, parihāniyāti attho. <hi rend="bold">Tato para</hi>nti verañjāyantiādivacanaṃ. <hi rend="bold">Itthambhūtākhyānatthe upayogavacana</hi>nti itthaṃ imaṃ pakāraṃ bhūto āpannoti itthambhūto, tassa ākhyānaṃ itthambhūtākhyānaṃ, soyevattho itthambhūtākhyānattho. Atha vā ‘‘itthaṃ evaṃpakāro bhūto jāto’’ti evaṃ kathanattho itthambhūtākhyānattho, tasmiṃ upayogavacananti attho. Ettha ca <hi rend="bold">abbhuggato</hi>ti ettha abhi-saddo itthambhūtākhyānatthajotako abhibhavitvā uggamanappakārassa dīpanato, tena yogato taṃ kho pana bhavantaṃ gotamanti idaṃ upayogavacanaṃ sāmiatthepi samāne itthambhūtākhyānadīpanato ‘‘itthambhūtākhyānatthe’’ti vuttaṃ, tenevāha ‘‘tassa kho pana bhoto gotamassāti attho’’ti.</p>

<p rend="bodytext">Idaṃ vuttaṃ hoti – yathā sādhu devadatto mātaramabhīti ettha abhisaddayogato itthambhūtākhyāne upayogavacanaṃ kataṃ, evamidhāpi taṃ kho pana bhavantaṃ gotamaṃ abhi evaṃ kalyāṇo kittisaddo uggatoti abhisaddayogato itthambhūtākhyāne upayogavacananti. Sādhu devadatto mātaramabhīti ettha hi ‘‘devadatto mātaramabhi mātari visaye mātuyā vā sādhū’’ti evaṃ adhikaraṇatthe vā sāmiatthe vā bhummavacanassa sāmivacanassa vā pasaṅge itthambhūtākhyānatthajotakena <pb ed="V" n="1.0039" /> abhisaddena yoge upayogavacanaṃ kataṃ, yathā cettha devadatto mātuvisaye mātusambandhī vā so vuttappakārappattoti ayamattho viññāyati, evamidhāpi bhoto gotamassa sambandhī kittisaddo abbhuggato abhibhavitvā uggamanapakārappattoti ayamattho viññāyati. Tattha hi devadattaggahaṇaṃ viya idha kittisaddaggahaṇaṃ, tattha mātaranti vacanaṃ viya idha taṃ kho pana bhavantaṃ gotamanti vacanaṃ, tattha sādhusaddaggahaṇaṃ viya idha uggatasaddaggahaṇaṃ veditabbaṃ. <hi rend="bold">Kittisaddo</hi>ti kittibhūto saddo, na kevaloti dassanatthaṃ visesitanti āha ‘‘kitti evā’’ti. Tato <hi rend="bold">kittī</hi>ti thuti, tassā pakāsako <hi rend="bold">saddo</hi> kittisaddoti dassetuṃ ‘‘thutighoso vā’’ti vuttaṃ.</p>

<p rend="bodytext"><hi rend="bold">So bhagavā</hi>ti ettha <hi rend="bold">so</hi>ti pasiddhiyaṃ, yo so samattiṃsa pāramiyo pūretvā sabbakilese bhañjitvā dasasahassilokadhātuṃ kampento anuttaraṃ <pb ed="M" n="1.0044" /> sammāsambodhiṃ abhisambuddho, so loke atipākaṭoti ‘‘so bhagavā’’ti vuttaṃ. Bhagavāti ca idaṃ satthu nāmakittanaṃ, na guṇakittanaṃ. Parato pana bhagavāti guṇakittanameva. <hi rend="bold">Iminā ca iminā cā</hi>ti etena arahantiādipadānaṃ paccekaṃ anekaguṇagaṇaṃ paṭicca pavattabhāvaṃ dasseti.</p>

<p rend="bodytext"><hi rend="bold">Suvidūravidūre</hi>ti dvīhi saddehi ativiya dūreti dasseti, suvidūratā eva hi vidūratā. <hi rend="bold">Savāsanānaṃ kilesānaṃ viddhaṃsitattā</hi>ti iminā paccekabuddhādīhi asādhāraṇaṃ bhagavato arahattanti dasseti tesaṃ vāsanāya appahīnattā, <hi rend="bold">vāsanā</hi> ca nāma nikkilesassāpi sakalañeyyānavabodhādidvārattayappayogaviguṇatāhetubhūto kilesanihito ākāro ciranigaḷitapādānaṃ nigaḷamokkhepi saṅkucitatāgamanahetuko nigaḷanihito ākāro viya. Yāya pilindavacchādīnaṃ vasalavohārādiviguṇatā hoti, ayaṃ vāsanāti gahetabbā. <hi rend="bold">Ārakā</hi>ti ettha ākārassa rassattaṃ ka-kārassa ca ha-kāraṃ sānussaraṃ katvā niruttinayena ‘‘araha’’nti padasiddhi veditabbā. Evaṃ uparipi yathārahaṃ niruttinayena padasiddhi veditabbā. Yañcetaṃ saṃsāracakkanti sambandho. <hi rend="bold">Puññādī</hi>ti <hi rend="bold">ādi</hi>-saddena apuññābhisaṅkhāraāneñjābhisaṅkhāre saṅgaṇhāti. Āsavā eva avijjādīnaṃ kāraṇattā samudayoti āha ‘‘āsavasamudayamayenā’’ti. ‘‘Āsavasamudayā avijjāsamudayo’’ti (ma. ni. 1.103) hi vuttaṃ. Vipākakaṭattārūpappabhedo tibhavo eva ratho, tasmiṃ <hi rend="bold">tibhavarathe. Saṃsāracakka</hi>nti yathāvuttakilesakammavipākasamudayo.</p>

<p rend="gatha1">‘‘Khandhānañca <pb ed="V" n="1.0040" /> paṭipāṭi, dhātuāyatanāna ca;</p>

<p rend="gathalast">Abbocchinnaṃ vattamānā, ‘saṃsāro’ti pavuccatī’’ti. (visuddhi. 2.618; dī. ni. aṭṭha. 2.95 apasādanāvaṇṇanā; saṃ. ni. aṭṭha. 2.2.60; a. ni. aṭṭha. 2.4.199; dha. sa. aṭṭha. nidānakathā; vibha. aṭṭha. 226 saṅkhārapadaniddesa; su. ni. aṭṭha. 2.523; udā. aṭṭha. 39; itivu. aṭṭha. 14, 58; theragā. aṭṭha. 1.67, 99; bu. vaṃ. aṭṭha. 58; paṭi. ma. aṭṭha. 2.1.117; cūḷani. aṭṭha. 6) –</p>

<p rend="unindented">Evaṃ vutto saṃsārova cakkaṃ viya paribbhamanato cakkaṃ, tassa cakkassa sabbe arā hatāti sambandho. <hi rend="bold">Anenā</hi>ti bhagavatā. Bodhīti ñāṇaṃ, taṃ <pb ed="M" n="1.0045" /> ettha maṇḍaṃ pasannaṃ jātanti <hi rend="bold">bodhimaṇḍo. Kammakkhayakaraṃ ñāṇapharasu</hi>nti arahattamaggañāṇaṃ vuttaṃ, taṃ chinditabbaṃ abhisaṅkhārasaṅkhātaṃ kammaṃ paricchindatīti dassetuṃ kammakkhayakaravisesanavisiṭṭhaṃ vuttanti veditabbaṃ.</p>

<p rend="bodytext">Evaṃ katipayaṅgehi saṃsāracakkaṃ tadavasesaṅgehi phalabhūtanāmarūpadhammehi tibhavarathañca tasmiṃ rathe yojitasaṃsāracakkārānaṃ hananappakārañca dassetvā idāni sabbehipi dvādasahi paṭiccasamuppādaṅgehi rathavirahitameva kevalaṃ saṃsāracakkaṃ, tassa araghātanappakārabhedañca dassetuṃ <hi rend="bold">athavā</hi>tiādi vuttaṃ. Tattha <hi rend="bold">anamatagga</hi>nti anu anu amataggaṃ, sabbathā anugacchantehipi aviññātakoṭikanti attho. <hi rend="bold">Avijjāmūlakattā jarāmaraṇapariyosānattā</hi>ti idaṃ saṅkhārādīnaṃ dasannaṃ arabhāvena ekattaṃ samāropetvāti vuttaṃ. Na hi tesaṃ paccekaṃ avijjāmūlakatā jarāmaraṇapariyosānatā ca atthi tathā <hi rend="bold">paṭiccasamuppādapāḷiyaṃ</hi> avuttattā. Atha vā tesampi yathārahaṃ atthato avijjāmūlakattaṃ, attano attano lakkhaṇabhūtakhaṇikajarāmaraṇavasena tappariyosānatañca sandhāyetaṃ vuttanti veditabbaṃ. Evañca tesaṃ paccekaṃ arabhāvo siddho hoti.</p>

<p rend="bodytext">Evaṃ sabbākāraṃ saṃsāracakkameva dassetvā idāni yena ñāṇena imassa saṃsāracakkassa arānaṃ chedo bhagavato siddho, tassa dhammaṭṭhitiñāṇassa ‘‘paccayapariggahe paññā dhammaṭṭhitiñāṇa’’nti (paṭi. ma. 4; 1.45) mātikā vuttattā bhavacakkāvayavesu avijjādīsu paccayapaccayuppannattā pariggahavasena pavattiākāraṃ dassetvā parato tassa atthassa nigamanavasena vuttena <hi rend="bold">evamayaṃ avijjāhetū</hi>tiādikena <hi rend="bold">paṭisambhidāpāḷi</hi>sahitena (paṭi. ma. 1.45) pāṭhena <pb ed="V" n="1.0041" /> sarūpato dhammaṭṭhitiñāṇaṃ, tassa ca tesuyeva avijjādīsu catusaṅkhepādivasena pavattivibhāgañca dassetvā tato paraṃ <hi rend="bold">iti bhagavā</hi>tiādipāṭhena bhagavato tena dhammaṭṭhitiñāṇena paṭiccasamuppādassa sabbākārato paṭividdhabhāvaṃ dassetvā puna <hi rend="bold">iminā dhammaṭṭhitiñāṇenā</hi>tiādinā bhagavato tena ñāṇena saṃsāracakkārānaṃ viddhaṃsitabhāvaṃ dassetuṃ <hi rend="bold">tattha dukkhādīsu aññāṇaṃ avijjā</hi>tiādi vuttaṃ. Tattha <hi rend="bold">tiṇṇaṃ āyatanāna</hi>nti cakkhusotamanāyatanānaṃ tiṇṇaṃ. Esa nayo <hi rend="bold">tiṇṇaṃ phassāna</hi>ntiādīsupi. Rūpataṇhādivasena cha taṇhākāyā eva veditabbā.</p>

<p rend="bodytext"><hi rend="bold">Saggasampatti</hi>nti <pb ed="M" n="1.0046" /> kāmasugatīsu sampattiṃ. <hi rend="bold">Tathevā</hi>ti kāmupādānapaccayā eva. <hi rend="bold">Brahmalokasampatti</hi>nti rūpībrahmalokasampattiṃ. Tebhūmakadhammavisayassa sabbassāpi rāgassa kilesakāmabhāvato bhavarāgopi kāmupādānamevāti āha ‘‘kāmupādānapaccayāyeva mettaṃ bhāvetī’’ti. <hi rend="bold">Sesupādānamūlikāsupī</hi>ti diṭṭhupādānasīlabbatupādānaattavādupādānamūlikāsupi yojanāsu. Tatrāyaṃ yojanānayo – idhekacco ‘‘natthi paraloko ucchijjati attā’’ti (dī. ni. 1.85-86 atthato samānaṃ) diṭṭhiṃ gaṇhāti, so diṭṭhupādānapaccayā kāyena duccaritaṃ caratītiādinā, aparo ‘‘asukasmiṃ bhave attā ucchijjatī’’ti diṭṭhiṃ gahetvā kāmarūpārūpabhavūpapattiyā taṃ taṃ kusalaṃ karotītiādinā ca diṭṭhupādānamūlikā yojanā, imināva nayena attavādupādānamūlikā yojanā veditabbā. Aparo ‘‘sīlena suddhi vatena suddhī’’ti asuddhimaggaṃ ‘‘suddhimaggo’’ti parāmasanto sīlabbatupādānapaccayā kāyena duccaritaṃ caratītiādinā sabbabhavesu sīlabbatupādānamūlikā yojanā veditabbā.</p>

<p rend="bodytext">Idāni yassa saṃsāracakkārānaṃ ghātanasamatthassa dhammaṭṭhitiñāṇassa avijjādipaccayapaaggahākāraṃ dassetuṃ <hi rend="bold">kāmabhave ca avijjā kāmabhave saṅkhārānaṃ paccayo hotī</hi>tiādinā avijjādīnaṃ paccayapaccayuppannabhāvo dassito, tameva ñāṇaṃ avijjādīsu pavattiākārena saddhiṃ <hi rend="bold">paṭisambhidāmaggapāḷiṃ</hi> ānetvā nigamanavasena dassento <hi rend="bold">evamaya</hi>ntiādimāha. <hi rend="bold">Visuddhimaggaṭīkāyaṃ</hi> pana ‘‘idāni yvāyaṃ saṃsāracakkaṃ dassentena kāmabhave avijjā kāmabhave saṅkhārānaṃ paccayo hotītiādinā avijjādīnaṃ paccayabhāvo saṅkhārādīnaṃ paccayuppannabhāvo dassito, tameva <hi rend="bold">paṭisambhidāmaggapāḷiṃ</hi> ānetvā nigamanavasena dassento evamayantiādimāhā’’ti vuttaṃ. <hi rend="bold">Sāratthadīpaniyā</hi> vinayaṭīkāyapi ayameva pāṭho likhito. Tattha ca <hi rend="bold">kāmabhave ca avijjā</hi>tiādinā avijjādīnaṃ paccayapaccayuppannabhāvo saṃsāracakkaṃ dassentena vutto na hoti <hi rend="bold">tassa ca avijjā nābhi, mūlattā</hi>tiādinā pubbeva dassitattā upari cakkarūpato <pb ed="V" n="1.0042" /> payogattena upasaṃhārābhāvā ca. ‘‘Api ca tameva paccayapaccayuppannabhāvaṃ nigamanavasena dassento’’ti ca vuttaṃ, na cettha paccayapaccayuppannabhāvo nigamanavasena padhānattena dassito, atha kho paccayapariggahavasappavattaṃ dhammaṭṭhitiñāṇameva <pb ed="M" n="1.0047" /> yathāvuttapaccayapariggahākārassa nigamanavasena dassitaṃ. Tathā hi ‘‘evamayaṃ avijjā hetu, saṅkhārā hetusamuppannā, ubhopete dhammā hetusamuppannāti paccayapariggahe paññā dhammaṭṭhitiñāṇaṃ. Atītampi addhānaṃ. Anāgatampi addhānaṃ avijjā hetu…pe… dhammaṭṭhitiñāṇa’’nti (paṭi. ma. 1.46) dhammaṭṭhitiñāṇameva padhānattena dassitaṃ. ‘‘Avijjā hetu, saṅkhārā hetusamuppannā’’tiādi pana paccayapariggahe paññā dhammaṭṭhitiñāṇanti (paṭi. ma. mātikā 4; 1.45) vuccamānattā tassa paccayapariggahākāraparidīpanatthaṃ visayattena vuttaṃ, na padhānattena.</p>

<p rend="bodytext">Ayañhettha attho – <hi rend="bold">eva</hi>nti anantare vuttanayena <hi rend="bold">ayaṃ avijjā</hi> saṅkhārānaṃ <hi rend="bold">hetu, saṅkhārā</hi> ca tena hetunā samuppannā. <hi rend="bold">Ubhopete</hi>ti yasmā ayaṃ avijjā paraparikappitapakatiissarādi viya ahetukā niccā dhuvā na hoti, atha kho ‘‘āsavasamudayā avijjāsamudayo’’ti (ma. ni. 1.103) vacanato sayampi sahetukā saṅkhatā aniccāyeva hoti, tasmā ubhopete avijjāsaṅkhārā hetusamuppannāyeva. <hi rend="bold">Itī</hi>ti evaṃ yathāvuttanayena paccayapariggaṇhane yā paññā, taṃ dhammānaṃ ṭhitisaṅkhāte kāraṇe yāthāvato pavattattā dhammaṭṭhitiñāṇaṃ nāmāti.</p>

<p rend="bodytext">Ettha hi ñāṇassa visayavibhāvanavaseneva avijjādīnaṃ paccayādibhāvo vutto, na padhānattena, ñāṇameva panettha padhānato vuttaṃ, tasmā etassa ñāṇassa paccayapariggahākāradassanatthameva heṭṭhāpi <hi rend="bold">kāmabhave ca avijjā</hi>tiādinā avijjādīnaṃ paccayādibhāvo vutto, idhāpi nigamanavasena upasaṃhaṭo, na bhavacakkadassanatthanti ayamettha attano mati.</p>

<p rend="bodytext">Tattha ca paccayuppannadhammesu adiṭṭhesu hetūnaṃ paccayabhāvopi na sakkā daṭṭhunti ‘‘saṅkhārā hetusamuppannā’’ti <hi rend="bold">paccayapariggahañāṇaniddese</hi> (paṭi. ma. 1.45) paccayuppannadhammānampi gahaṇaṃ katanti veditabbaṃ. <hi rend="bold">Etena nayenā</hi>ti avijjāyaṃ vuttanayena saṅkhārā hetu, viññāṇaṃ hetusamuppannantiādinā sabbāni jātipariyosānāni padāni vitthāretabbāni.</p>

<p rend="bodytext">Evaṃ <hi rend="bold">paṭisambhidāmaggapāḷiyā</hi> dhammaṭṭhitiñāṇassa avijjādīsu pavattiākāraṃ dassetvā idāni tassa tesu paccayesu aññehipi ākārehi pavattiākāraṃ <pb ed="M" n="1.0048" /> dassetuṃ <hi rend="bold">tatthā</hi>tiādi vuttaṃ. Tattha <hi rend="bold">tatthā</hi>ti tesu paṭiccasamuppādaṅgesu. Saṅkhippanti ettha avijjādayo hetusāmaññena phalasāmaññena <pb ed="V" n="1.0043" /> vāti <hi rend="bold">saṅkhepo,</hi> saṅgaho, koṭṭhāso rāsīti attho. So pana jātito duvidhopi kālabhedavasena catubbidho jāto. <hi rend="bold">Paccuppanno addhā</hi>ti anuvattati. <hi rend="bold">Taṇhupādānabhavā gahitā</hi> kilesakammasāmaññato tadavinābhāvato ca. Avijjādikilesavaṭṭampi vipākadhammadhammatāsarikkhatāya idha kammavaṭṭamevāti āha <hi rend="bold">ime pañca dhammā</hi>tiādi. Vipākā dhammātiādīsu kammajaarūpakkhandhānameva vipākasaddavacanīyattepi nāmarūpādipadesu rūpamissampi phalapañcakaṃ arūpappadhānatāya ca tabbahulatāya ca ‘‘vipākavaṭṭa’’nti vuttaṃ. Vipākappadhānaṃ vaṭṭaṃ, vipākabahulaṃ vā vaṭṭanti attho. Kammajapariyāyo vā ettha vipāka-saddo daṭṭhabbo. <hi rend="bold">Jātijarāmaraṇāpadesenā</hi>ti paramatthadhammavinimuttajātijarāmaraṇaṃ nāma natthīti tadapadesena tesaṃ kathanena taṃmukhenāti attho. Ākirīyanti pakāsīyantīti <hi rend="bold">ākārā,</hi> avijjādisarūpā, tato paccayākāratoti attho. <hi rend="bold">Eko sandhī</hi>ti avicchedappavattihetubhūto hetuphalasandhi, dutiyo phalahetusandhi, tatiyo hetuphalasandhīti daṭṭhabbaṃ.</p>

<p rend="bodytext">Evaṃ dhammaṭṭhitiñāṇassa avijjādīsu anekehi pakārehi pavattiākāraṃ dassetvā idāni tehi, avuttehi ca sabbehi ākārehi bhagavato paṭiccasamuppādassa paṭividdhabhāvaṃ, tassa ca ñāṇassa dhammaṭṭhitiñāṇasaddappavattinimittataṃ <hi rend="bold">paṭisambhidāpāḷi</hi>nayena dassetuṃ upasaṃhāravasena <hi rend="bold">iti bhagavā</hi>tiādi vuttaṃ. Tattha <hi rend="bold">itī</hi>ti vuttappakāraparāmasanaṃ, tenāha <hi rend="bold">catusaṅkhepa</hi>ntiādi. <hi rend="bold">Sabbākārato</hi>ti idha kāmabhave ca avijjā kāmabhave saṅkhārānaṃ paccayotiādinā idha vuttehi ca avuttehi ca <hi rend="bold">paṭiccasamuppāda</hi>vibhaṅgādīsu (vibha. 225 ādayo) āgatehi sabbehi pakārehi paṭivijjhati. <hi rend="bold">Ta</hi>nti yena ñāṇena bhagavā evaṃ jānāti, taṃ ñāṇaṃ. <hi rend="bold">Ñātaṭṭhenā</hi>ti jānanaṭṭhena. <hi rend="bold">Pajānanaṭṭhenā</hi>ti paṭivijjhanaṭṭhena.</p>

<p rend="bodytext">Idāni yamidaṃ dhammaṭṭhitiñāṇaṃ paccayapariggahākārabhedehi saddhiṃ papañcato dassitaṃ, tasmiṃ araghāte etassa upayogitaṃ dassetuṃ <hi rend="bold">iminā dhammaṭṭhitiñāṇenā</hi>tiādi vuttaṃ. Tattha dhammaṭṭhitiñāṇena are hanīti sambandho. Kathanti? Āha <hi rend="bold">‘‘te dhamme’’</hi>tiādi. Te avijjādike dhamme mahāvajirañāṇāvudhena <pb ed="M" n="1.0049" /> tena <hi rend="bold">dhammaṭṭhitiñāṇena yathābhūtaṃ</hi> ñatvā tena balavavipassanāvudhena <hi rend="bold">nibbindanto</hi> ariyamaggāvudhena <hi rend="bold">virajjanto vimuccanto are hanī</hi>ti yojanā. Ariyamaggañāṇampi hi kiccato samudayasaccādibodhato ‘‘dhammaṭṭhitiñāṇa’’nti vuccati.</p>

<p rend="bodytext">Ekekaṃ dhammakkhandhaṃ ekekavihārena pūjemīti dhammakkhandhaṃ ārabbha pavattāpi vihārakaraṇapūjā bhagavati pemeneva pavattattā sadhātukādicetiyapaṭimaṇḍitattā ca bhagavatova pūjāti <pb ed="V" n="1.0044" /> āha <hi rend="bold">bhagavantaṃ uddissā</hi>tiādi. <hi rend="bold">Kilesārīna so munī</hi>ti ettha niggahītalopo, kilesārīnaṃ hatattāti attho. <hi rend="bold">Paccayādīna cāraho</hi>ti etthāpi niggahītalopo daṭṭhabbo.</p>

<p rend="bodytext"><hi rend="bold">Sammāsambuddho</hi>ti ettha <hi rend="bold">saṃ</hi>-saddo sayanti atthe pavattatīti āha ‘‘sāma’’nti, aparaneyyo hutvāti attho. <hi rend="bold">Sabbadhammāna</hi>nti idaṃ kassaci visayavisesassa aggahitattā siddhaṃ. Padesaggahaṇe hi asati gahetabbassa nippadesatāva viññāyati, yathā dikkhito na dadātīti. Evañca katvā atthavisesānapekkhā kattariyeva buddha-saddasiddhi veditabbā kammavacanicchāya abhāvato. ‘‘Sammā sāmaṃ buddhattā sammāsambuddho’’ti ettakameva hi idha saddato labbhati. <hi rend="bold">Sabbadhammāna</hi>nti idaṃ pana atthato labbhamānaṃ gahetvā vuttaṃ, na hi bujjhanakiriyā avisayā yujjati. <hi rend="bold">Abhiññeyye</hi>ti lakkhaṇādito aniccādito ca abhivisiṭṭhena lokiyalokuttarañāṇena jānitabbe catusaccadhamme. <hi rend="bold">Pariññeyye</hi>ti aniccādivasena paricchinditvā jānitabbaṃ dukkhaṃ ariyasaccamāha. <hi rend="bold">Pahātabbe</hi>ti samudayasaccaṃ. <hi rend="bold">Sacchikātabbe</hi>ti nirodhasaccaṃ. Bahuvacananiddeso panettha sopādisesādikaṃ pariyāyasiddhaṃ bhedaṃ apekkhitvā kato.</p>

<p rend="bodytext"><hi rend="bold">Abhiññeyya</hi>nti gāthāya pahātabbabhāvetabbānaṃ samudayamaggasaccānaṃ hetudhammānaṃ gahaṇeneva tapphalānaṃ dukkhasaccanirodhasaccānampi siddhito pariññātabbañca pariññātaṃ sacchikātabbañca sacchikatanti idampettha saṅgahitamevāti daṭṭhabbaṃ, tenāha ‘‘tasmā buddhosmī’’ti. Yasmā cattāripi saccāni mayā buddhāni, <hi rend="bold">tasmā</hi> sabbampi ñeyyaṃ <hi rend="bold">buddhosmi,</hi> abbhaññāsinti attho.</p>

<p rend="bodytext">Vicittavisayapatthanākārappavattiyā taṇhā dukkhavicittatāya padhānakāraṇanti āha ‘‘mūlakāraṇabhāvenā’’ti. <hi rend="bold">Ubhinna</hi>nti cakkhussa taṃsamudayassa ca. <hi rend="bold">Appavattī</hi>ti appavattinimittaṃ, na abhāvamattaṃ. Tassa avatthuttā <pb ed="M" n="1.0050" /> sappaccayattādianekabhedā sabbasaṅgahitā. <hi rend="bold">Nirodhappajānanā</hi>ti sacchikiriyābhisamayavasena nirodhassa paṭivijjhanā. <hi rend="bold">Ekekapaduddhārenāpī</hi>ti cakkhu cakkhusamudayotiādinā ekekakoṭṭhāsaniddhāraṇenāpi, na dukkhasaccādisāmaññato evāti adhippāyo. Taṇhāyapi saṅkhāradukkhapariyāpannatāya pariññeyyattā dukkhasaccabhāvaṃ dassetuṃ ‘‘cha taṇhākāyā’’ti vuttaṃ. Yasmiṃ pana attabhāve sā uppajjati, tassa mūlakāraṇabhāvena samuṭṭhāpikā purimabhavasiddhā taṇhā samudayasaccanti gahetabbā. <hi rend="bold">Kasiṇānī</hi>ti kasiṇārammaṇāni jhānāni. <hi rend="bold">Dvattiṃsākārā</hi>ti kesādayo tadārammaṇajjhānāni ca. <hi rend="bold">Nava bhavā</hi>ti kāmabhavādayo tayo saññībhavādayo tayo ekavokārabhavādayo tayo cāti nava bhavā. <hi rend="bold">Cattāri jhānānī</hi>ti ārammaṇavisesaṃ anapekkhitvā sāmaññato cattāri jhānāni vuttāni. Vipākakiriyānampi yathārahaṃ <pb ed="V" n="1.0045" /> sabbattha saṅgaho daṭṭhabbo. Ettha ca kusaladhammānaṃ upanissayabhūtā taṇhāsamuṭṭhāpikāti veditabbā, kiriyadhammānaṃ pana tassa attabhāvassa kāraṇabhūtā taṇhā. <hi rend="bold">Anulomato</hi>ti ettha avijjā dukkhasaccaṃ, taṃsamuṭṭhāpikā purimataṇhā āsavā samudayasaccanti yojetabbaṃ. Saṅkhārādīsu pana avijjādayova samudayasaccabhāvena yojetabbā. <hi rend="bold">Tenā</hi>ti tasmā.</p>

<p rend="bodytext"><hi rend="bold">Vijjā</hi>ti attano visayaṃ viditaṃ karotīti vijjā. <hi rend="bold">Sampannattā</hi>ti samannāgatattā, sampuṇṇattā vā. <hi rend="bold">Tatrā</hi>ti ambaṭṭhasutte. <hi rend="bold">Manomayiddhiyā</hi>ti ettha ‘‘idha bhikkhu imamhā kāyā aññaṃ kāyaṃ abhinimminātī’’ti (dī. ni. 1.236) vuttattā sarīrabbhantarajhānamanena aññassa sarīrassa nibbattivasena pavattā manomayiddhi nāma, sā atthato jhānasampayuttā paññāyeva. <hi rend="bold">Satta saddhammā</hi> nāma saddhā hirī ottappaṃ bāhusaccaṃ vīriyaṃ sati paññā ca. <hi rend="bold">Gacchati amataṃ disa</hi>nti dukkhanittharaṇatthikehi daṭṭhabbato amataṃ nibbānameva disaṃ gacchati, iminā ca caraṇānaṃ sikkhattayasaṅgahitaariyamaggabhāvato nibbānatthikehi ekaṃsena icchitabbataṃ dasseti. Idānissā vijjācaraṇasampadāya sāvakādiasādhāraṇataṃ dassetuṃ <hi rend="bold">tattha vijjāsampadā</hi>tiādi vuttaṃ. Tattha āsavakkhayavijjāvasena sabbaññutā sijjhati, caraṇadhammabhūtesu jhānesu <pb ed="M" n="1.0051" /> antogadhāya mahākaruṇāsamāpattiyā vasena mahākāruṇikatā sijjhatīti āha ‘‘vijjā…pe… mahākāruṇikata’’nti. <hi rend="bold">Yathā ta</hi>nti ettha <hi rend="bold">ta</hi>nti nipātamattaṃ, yathā aññopi vijjācaraṇasampanno buddho niyojeti, tathā ayampīti attho. <hi rend="bold">Tenā</hi>ti anatthaparivajjanaatthaniyojanena. <hi rend="bold">Attantapādayo</hi>ti <hi rend="bold">ādi</hi>-saddena parantapaubhayantapā gahitā. <hi rend="bold">Asajjamāno bhavesu apaccāgacchanto</hi>ti pahīnānaṃ punānuppattito na puna upagacchanto.</p>

<p rend="bodytext"><hi rend="bold">Tatrā</hi>ti yuttavācābhāsane sādhetabbe cetaṃ bhummaṃ. <hi rend="bold">Abhūta</hi>nti abhūtatthaṃ. <hi rend="bold">Ataccha</hi>nti tasseva vevacanaṃ. <hi rend="bold">Anatthasaṃhita</hi>nti pisuṇādidosayuttaṃ. <hi rend="bold">Sammāgadattā</hi>ti sundaravacanattā, gadanaṃ gado, kathananti attho. Sundaro gado vacanamassāti ‘‘sugado’’ti vattabbe niruttinayena da-kārassa ta-kāraṃ katvā ‘‘sugato’’ti vuttaṃ.</p>

<p rend="bodytext"><hi rend="bold">Sabhāvato</hi>ti dukkhasabhāvato. <hi rend="bold">Loka</hi>nti khandhādilokaṃ. Yathāvuttamatthaṃ suttato āha <hi rend="bold">yatthā</hi>tiādi. Tattha <hi rend="bold">yatthā</hi>ti yasmiṃ lokantasaṅkhāte nibbāne. <hi rend="bold">Ta</hi>nti lokassantaṃ, okāsaloke kāyagamanena ñātabbaṃ pattabbanti nāhaṃ vadāmīti yojanā. Idañca rohitadevaputtena lokassa kāyagativasena antagamanassa pucchitattā vuttaṃ. <hi rend="bold">Appatvā lokassanta</hi>nti khandhādilokaṃ sandhāya vuttaṃ.</p>

<p rend="bodytext">Kinte <pb ed="V" n="1.0046" /> padasā okāsalokaparibbhamanena, parimitaṭṭhāne eva taṃ ñāṇagamanena gacchantānaṃ dassemīti dassento <hi rend="bold">api cā</hi>tiādimāha. Tattha <hi rend="bold">byāmamatte kaḷevare</hi>ti sarīre. Tena rūpakkhandhaṃ dasseti. <hi rend="bold">Sasaññimhī</hi>ti saññāsīsena vedanādayo tayo khandhe. <hi rend="bold">Samanake</hi>ti viññāṇakkhandhaṃ. <hi rend="bold">Loka</hi>nti khandhādilokaṃ, dukkhanti attho. <hi rend="bold">Lokanirodha</hi>nti nibbānena lokassa nirujjhanaṃ, nibbānameva vā. Adesampi hi nibbānaṃ yesaṃ nirodhāya hoti, upacārato tannissitaṃ viya hotīti ‘‘byāmamatte kaḷevare lokanirodhampi paññapemī’’ti vuttaṃ, cakkhu loke piyarūpaṃ, sātarūpaṃ, etthesā taṇhā nirujjhamānā nirujjhatītiādīsu (dī. ni. 2.401; vibha. 204) viya. <hi rend="bold">Kudācana</hi>nti kadācipi. <hi rend="bold">Appatvā</hi>ti aggamaggena anadhigantvā. <hi rend="bold">Tasmā</hi>ti yasmā taṃ gamanena pattuṃ na sakkā, tasmā. <hi rend="bold">Have</hi>ti nipātamattaṃ, ekaṃsatthe vā <pb ed="M" n="1.0052" />. <hi rend="bold">Lokavidū</hi>ti sabhāvādito khandhādijānanako. Catusaccadhammānaṃ abhisamitattā <hi rend="bold">samitāvī,</hi> samitakilesoti vā attho. <hi rend="bold">Nāsīsati</hi> na pattheti appaṭisandhikattā.</p>

<p rend="bodytext">Evaṃ saṅkhepato lokaṃ dassetvā idāni vitthārato taṃ dassetuṃ <hi rend="bold">api ca tayo lokā</hi>tiādi vuttaṃ. Tattha indriyabaddhānaṃ khandhānaṃ samūhasantānabhūto <hi rend="bold">sattaloko</hi>. So hi rūpādīsu sattavisattatāya ‘‘satto’’ti ca, lokiyanti ettha kammakilesā tabbipākā cāti ‘‘loko’’ti ca vuccati. Anindriyabaddhānaṃ utujarūpānaṃ samūhasantānabhūto <hi rend="bold">okāsaloko</hi>. So hi sattasaṅkhārānaṃ ādhārato ‘‘okāso’’ti ca, lokiyanti ettha tassādhārā ca ādheyyabhūtāti ‘‘loko’’ti ca pavuccati. Indriyānindriyabaddhā pana sabbeva upādānakkhandhā paccayehi saṅkhataṭṭhena lujjanapalujjanaṭṭhena ca ‘‘saṅkhāraloko’’ti ca vuccati. Āharati attano phalanti āhāro, paccayo. Tena tiṭṭhanasīlā uppajjitvā yāva bhaṅgā pavattanasīlāti <hi rend="bold">āhāraṭṭhitikā,</hi> sabbe saṅkhatadhammā. <hi rend="bold">Sabbe sattā</hi>ti ca imināpi veneyyānurūpato puggalādhiṭṭhānattā desanāya saṅkhārāva gahitā.</p>

<p rend="bodytext"><hi rend="bold">Yāvatā candimasūriyā pariharantī</hi>ti yattake ṭhāne candimasūriyā parivattanti pavattanti. <hi rend="bold">Virocanā</hi>ti tesaṃ virocanahetu obhāsanahetūti hetumhi nissakkavacanaṃ. <hi rend="bold">Disā bhantī</hi>ti sabbā disā yāvatā vigatandhakārā paññāyanti. Atha vā <hi rend="bold">disā</hi>ti upayogabahuvacanaṃ. Tasmā virocamānā candimasūriyā yattakā disā bhanti obhāsentīti attho. <hi rend="bold">Tāva sahassadhā loko</hi>ti tattakena pamāṇena sahassappakāro okāsaloko, sahassacakkavāḷānīti attho. <hi rend="bold">Etthā</hi>ti sahassacakkavāḷe. <hi rend="bold">Vaso</hi>ti iddhisaṅkhāto vaso vattatīti attho.</p>

<p rend="bodytext"><hi rend="bold">Tampī</hi>ti <pb ed="V" n="1.0047" /> tividhampi lokaṃ. <hi rend="bold">Assā</hi>ti anena bhagavatā saṅkhāralokopi sabbathā viditoti sambandho. <hi rend="bold">Eko loko</hi>ti yvāyaṃ heṭṭhā vuttanayena sabbasaṅkhatānaṃ paccayāyattavuttito tena sāmaññena saṅkhāraloko eko ekavidho, esa nayo sesesupi. Sabbatthāpi lokiyadhammāva lokoti adhippetā lokuttarānaṃ pariññeyyattābhāvā. Upādānānaṃ ārammaṇabhūtā khandhā <hi rend="bold">upādānakkhandhā. Satta viññāṇaṭṭhitiyo</hi>ti <pb ed="M" n="1.0053" /> tathā tathā samuppannā pajāyeva vuccanti. Nānattakāyā nānattasaññino, nānattakāyā ekattasaññino, ekattakāyā nānattasaññino, ekattakāyā ekattasaññino, heṭṭhimā ca tayo āruppāti imā sattavidhā pajāyeva viññāṇaṃ tiṭṭhati etthāti viññāṇaṭṭhitiyo nāma. Tattha nānattaṃ kāyo etesamatthīti nānattakāyā. Nānattaṃ saññā etesanti nānattasaññino. Saññāsīsenettha paṭisandhiviññāṇaṃ gahitaṃ, esa nayo sesesupi.</p>

<p rend="bodytext">Tattha sabbamanussā ca cha kāmāvacaradevā ca <hi rend="bold">nānattakāyā nānattasaññino</hi> nāma. Tesañhi aññamaññaṃ visadisatāya nānā kāyo, paṭisandhisaññā ca navavidhatāya nānā. Tīsu paṭhamajjhānabhūmīsu brahmakāyikā ceva catūsu apāyesu sattā ca <hi rend="bold">nānattakāyā ekattasaññino</hi> nāma. Tesu hi brahmapārisajjādīnaṃ tiṇṇampi sarīraṃ aññamaññaṃ visadisaṃ, paṭisandhisaññā pana paṭhamajjhānavipākavasena ekāva, tathā āpāyikānampi, tesaṃ pana sabbesaṃ akusalavipākāhetukāva paṭisandhisaññā. Dutiyajjhānabhūmikā ca parittābha appamāṇābha ābhassarā <hi rend="bold">ekattakāyā nānattasaññino</hi> nāma. Tesañhi sabbesaṃ ekappamāṇova kāyo, paṭisandhisaññā pana dutiyatatiyajjhānavipākavasena nānā hoti. Tatiyajjhānabhūmiyaṃ parittasubhādayo tayo, catutthajjhānabhūmiyaṃ asaññasattavajjitā vehapphalā, pañca ca suddhāvāsāti navasu bhūmīsu sattā <hi rend="bold">ekattakāyā ekattasaññino</hi> nāma. Ābhānānattena pana sabbattha kāyanānattaṃ na gayhati, saṇṭhānanānatteneva gayhatīti. Asaññasattā viññāṇābhāvena viññāṇaṭṭhitisaṅkhyaṃ na gacchanti. Nevasaññā nāsaññāyatanaṃ pana yathā saññāya, evaṃ viññāṇassāpi sukhumattā nevaviññāṇaṃ nāviññāṇaṃ, tasmā paribyattaviññāṇakiccavantesu viññāṇaṭṭhitīsu na gayhati. Tasmā sesāni ākāsānañcāyatanādīni tīṇiyeva gahitāni, tehi saddhiṃ imā satta viññāṇaṭṭhitiyoti veditabbā.</p>

<p rend="bodytext"><hi rend="bold">Aṭṭha lokadhammā</hi>ti lābho alābho yaso ayaso nindā pasaṃsā sukhaṃ dukkhanti ime aṭṭha lokassa sabhāvattā lokadhammā. Lābhālābhādipaccayā uppajjanakā panettha anurodhavirodhā vā lābhādisaddehi vuttāti veditabbā. <hi rend="bold">Nava sattāvāsā</hi>ti heṭṭhā vuttā satta viññāṇaṭṭhitiyo <pb ed="M" n="1.0054" /> eva <pb ed="V" n="1.0048" /> asaññasattacatutthāruppehi saddhiṃ ‘‘nava sattāvāsā’’ti vuccanti. Sattā āvasanti etthāti sattāvāsā, sattanikāyo, atthato tathā pavattā pajā eva idha saṅkhāralokabhāvena gayhantīti veditabbā. <hi rend="bold">Dasāyatanānī</hi>ti dhammāyatanamanāyatanavajjitāni dasa.</p>

<p rend="bodytext">Ettha ca tīsu bhavesu assādadassanavasena tisso vedanāva lokabhāvena vuttā, tathā paccayadassanavasena cattārova āhārā. Attaggāhanimittadassanavasena cha ajjhattikāneva āyatanāni. Thūlasaññībhavadassanavasena satta viññāṇaṭṭhitiyova, anurodhavirodhadassanavasena aṭṭha lokadhammā vā, thūlāyatanadassanavasena dasāyatanāneva lokabhāvena vuttāni. Tesaṃ gahaṇeneva tannissayatappaṭibaddhā tadārammaṇā sabbe tebhūmakā nāmarūpadhammā atthato gahitā eva honti. Sesehi pana ekavidhādikoṭṭhāsehi sarūpeneva te gahitāti veditabbaṃ.</p>

<p rend="bodytext"><hi rend="bold">Āsayaṃ jānātī</hi>tiādīsu āhacca cittaṃ ettha setīti āsayo, aññasmiṃ visaye pavattitvāpi cittaṃ yattha sarasena pavisitvā tiṭṭhati, so vaṭṭāsayo vivaṭṭāsayoti duvidho. Tattha vaṭṭāsayopi sassatucchedadiṭṭhivasena duvidho. Vivaṭṭāsayo pana vipassanāsaṅkhātā anulomikā khanti, maggasaṅkhātaṃ yathābhūtañāṇañcāti duvidho. Yathāha –</p>

<p rend="gatha1">‘‘Sassatucchedadiṭṭhi ca, khanti cevānulomikaṃ;</p>

<p rend="gathalast">Yathābhūtañca yaṃ ñāṇaṃ, etaṃ āsayasaddita’’nti. (sārattha. ṭī. 1.verañjakaṇḍavaṇṇanā);</p>

<p rend="bodytext">Etaṃ duvidhampi āsayaṃ sattānaṃ appavattikkhaṇeyeva bhagavā sabbathā jānāti. <hi rend="bold">Anusaya</hi>nti kāmarāgānusayādivasena sattavidhaṃ anusayaṃ. <hi rend="bold">Carita</hi>nti ‘‘sucaritaduccarita’’nti <hi rend="bold">niddese</hi> vuttaṃ. Atha vā caritanti cariyā, te rāgādayo cha mūlacariyā, saṃsaggasannipātavasena anekavidhā honti. <hi rend="bold">Adhimutti</hi>nti ajjhāsayadhātuṃ, tattha tattha cittassa abhirucivasena ninnatā, sā duvidhā hīnādhimutti paṇītādhimuttīti. Yāya dussīlādike hīnādhimuttike <pb ed="M" n="1.0055" /> sevanti, sā <hi rend="bold">hīnādhimutti</hi>. Yāya paṇītādhimuttike sevanti, sā <hi rend="bold">paṇītādhimutti</hi>. Taṃ duvidhampi adhimuttiṃ bhagavā sabbākārato jānāti. Appaṃ rāgādirajaṃ etesanti <hi rend="bold">apparajakkhā,</hi> anussadarāgādidosā. Ussadarāgādidosā <hi rend="bold">mahārajakkhā</hi>. Upanissayabhūtehi tikkhehi saddhādiindriyehi mudukehi ca samannāgatā <hi rend="bold">tikkhindriyā mudindriyā</hi> ca. Heṭṭhā vuttehi āsayādīhi sundarehi asundarehi ca samannāgatā <hi rend="bold">svākārā dvākārā</hi> ca veditabbā. Sammattaniyāmaṃ <pb ed="V" n="1.0049" /> viññāpetuṃ sukarā <hi rend="bold">suviññāpayā,</hi> viparītā <hi rend="bold">duviññāpayā</hi>. Maggaphalapaṭivedhāya upanissayasampannā <hi rend="bold">bhabbā,</hi> viparītā <hi rend="bold">abhabbā</hi>. Evaṃ sattasantānagatadhammavisesajānaneneva <hi rend="bold">sattaloko</hi>pi <hi rend="bold">vidito</hi> dhammavinimuttassa sattassa abhāvāti veditabbaṃ.</p>

<p rend="bodytext"><hi rend="bold">Ekaṃ cakkavāḷaṃ…pe… paññāsañca yojanānī</hi>ti ettha hotīti seso. <hi rend="bold">Parikkhepato</hi> pamāṇaṃ vuccatīti seso. Cakkavāḷassa sabbaṃ parimaṇḍalaṃ chattiṃsa satasahassāni…pe… satāni ca hontīti yojetabbaṃ. <hi rend="bold">Tatthā</hi>ti cakkavāḷe, dve satasahassāni cattāri nahutāni ca yojanāni yāni ettakaṃ ettakappamāṇaṃ bahalattena ayaṃ vasundharā saṅkhātāti yojanā. Tattha <hi rend="bold">ettaka</hi>nti kiriyāvisesanaṃ daṭṭhabbaṃ. Sandhārakaṃ jalaṃ ettakaṃ ettakappamāṇaṃ hutvā patiṭṭhitanti yojanā. <hi rend="bold">Etthā</hi>ti cakkavāḷe. <hi rend="bold">Ajjhogāḷhuggatā</hi>ti ajjhogāḷhā ca uggatā ca. <hi rend="bold">Brahā</hi>ti mahantā. <hi rend="bold">Yojanānaṃ satānucco, himavā pañcā</hi>ti yojanānaṃ pañcasatāni ucco ubbedho. <hi rend="bold">Tipañcayojanakkhandhaparikkhepā</hi>ti pannarasayojanappamāṇakkhandhapariṇāhā. <hi rend="bold">Nagavhayā</hi>ti rukkhābhidhānā jambūti yojanā. <hi rend="bold">Samantato</hi>ti sabbasobhāgena, āyāmato ca vitthārato ca satayojanavitthārāti attho. <hi rend="bold">Yassānubhāvenā</hi>ti yassā mahantatākappaṭṭhāyikādippakārena pabhāvena. <hi rend="bold">Parikkhipitvā taṃ sabbaṃ, lokadhātumayaṃ ṭhito</hi>ti heṭṭhā vuttaṃ sabbampi taṃ parikkhipitvā <hi rend="bold">cakkavāḷasiluccayo</hi> ṭhito, <hi rend="bold">ayaṃ</hi> ekā <hi rend="bold">lokadhātu</hi> nāmāti attho, <hi rend="bold">ma</hi>-kāro padasandhivasena vutto. Atha vā taṃ sabbaṃ lokadhātuṃ parikkhipitvā ayaṃ cakkavāḷasiluccayo ṭhitoti yojetabbaṃ.</p>

<p rend="bodytext"><hi rend="bold">Tatthā</hi>ti <pb ed="M" n="1.0056" /> tassaṃ lokadhātuyaṃ. <hi rend="bold">Tāvatiṃsabhavana</hi>nti tidasapuraṃ. <hi rend="bold">Asurabhavana</hi>nti asurapuraṃ. Avīcimahānirayo ca tathā dasasahassayojano, so pana catunnaṃ lohabhittīnamantarā yojanasatāyāmavitthāropi samantā soḷasahi ussadanirayehi saddhiṃ dasasahassayojano vuttoti veditabbo. <hi rend="bold">Tadanantaresū</hi>ti tesaṃ cakkavāḷānaṃ antaresu. Lokānaṃ cakkavāḷānaṃ antare vivare bhavattā <hi rend="bold">lokantarikā</hi>. Tiṇṇañhi sakaṭacakkānaṃ pattānaṃ vā āsannaṭṭhapitānaṃ antarasadise tiṇṇaṃ tiṇṇaṃ cakkavāḷānaṃ antaresu ekeko lokantarikanirayo aṭṭhayojanasahassappamāṇo sītanarako sattānaṃ akusalavipākena nibbattati. <hi rend="bold">Anantānī</hi>ti tiriyaṃ aṭṭhasu disāsu cakkavāḷāni ākāso viya anantāni. Uddhaṃ pana adho ca antāneva. <hi rend="bold">Anantena buddhañāṇenā</hi>ti ettha anantañeyyapaṭivedhasāmatthiyayogatova ñāṇaṃ ‘‘ananta’’nti veditabbaṃ.</p>

<p rend="bodytext"><hi rend="bold">Attano</hi>ti nissakke sāmivacanametaṃ, attatoti attho. Guṇehi attano visiṭṭhatarassāti <pb ed="V" n="1.0050" /> sambandho, taraggahaṇañcettha anuttaroti padassa atthaniddesavasena kataṃ, na visiṭṭhassa kassaci atthitāya. Sadevake hi loke sadisakappopi nāma koci tathāgatassa natthi, kuto sadiso, tenāha <hi rend="bold">sīlaguṇenāpi asamo</hi>tiādi. Tattha asamehi sammāsambuddhehi samo <hi rend="bold">asamasamo</hi>. Natthi paṭimā etassāti <hi rend="bold">appaṭimo</hi>. Esa nayo sesesupi. Tattha upamāmattaṃ paṭimā, sadisūpamā paṭibhāgo. Yugaggāhavasena ṭhito paṭimo puggaloti veditabbo. <hi rend="bold">Attanā</hi>ti attato. <hi rend="bold">Purisadamme</hi>tiādīsu damitabbā dammā, ‘‘dammapurisā’’ti vattabbe visesanassa paranipātaṃ katvā ‘‘purisadammā’’ti vuttaṃ, purisaggahaṇañcettha ukkaṭṭhavasena itthīnampi dametabbato. <hi rend="bold">Nibbisā katā</hi> dosavisassa vinodanena. <hi rend="bold">Atthapada</hi>nti atthābhibyañjanakaṃ padaṃ, vākyanti attho. Ekapadabhāvena ca anaññasādhāraṇo satthu purisadammasārathibhāvo dassito hoti, tenāha <hi rend="bold">bhagavā hī</hi>tiādi. <hi rend="bold">Aṭṭha disā</hi>ti aṭṭha samāpattiyo. <hi rend="bold">Asajjamānā</hi>ti vasībhāvappattiyā nissaṅgacārā.</p>

<p rend="bodytext">Diṭṭhadhammo vuccati paccakkho attabhāvo, tattha niyuttoti <hi rend="bold">diṭṭhadhammiko,</hi> idhalokattho. Kammakilesavasena samparetabbato samāgantabbato samparāyo <pb ed="M" n="1.0057" />, paraloko, tattha niyuttoti <hi rend="bold">samparāyiko,</hi> paralokattho. Paramo uttamo attho paramattho, nibbānaṃ. Saha atthena vattatīti <hi rend="bold">sattho,</hi> bhaṇḍamūlena vāṇijjāya desantaraṃ gacchanto janasamūho. So assa atthīti satthā, <hi rend="bold">satthavāho</hi>ti niruttinayena. So viya bhagavāti āha ‘‘satthā, bhagavā satthavāho’’ti. Idāni tamatthaṃ niddesapāḷinayena dassetuṃ <hi rend="bold">yathā satthavāho</hi>tiādi vuttaṃ. Tattha <hi rend="bold">satthe</hi>ti satthike jane. Kaṃ udakaṃ tārenti etthāti <hi rend="bold">kantāro,</hi> nirudako araññappadeso. Corādīhi adhiṭṭhitaaraññappadesāpi duggamanaṭṭhena taṃsadisatāya kantārātveva niruḷhāti sāmaññato ‘‘kantāraṃ tāretī’’ti vatvā taṃ vivaranto <hi rend="bold">corakantāra</hi>ntiādimāha.</p>

<p rend="bodytext"><hi rend="bold">Bhagavato</hi>ti nissakke sāmivacanaṃ, bhagavantato dhammassavanenāti attho. Yathā ‘‘upajjhāyato ajjhetī’’ti, bhagavato santiketi vā attho. <hi rend="bold">Sare nimittaṃ aggahesī</hi>ti pubbabuddhuppādesu saddhammassavanaparicayena ‘‘dhammo eso vuccatī’’ti sare ākāraṃ gaṇhi. Pubbābhiyogavaseneva hi īdisānaṃ tiracchānānaṃ dhammassavanādīsu pasādo uppajjati vagguliādīnaṃ viya. Itarathā sabbatiracchānānampi tathā pasāduppattippasaṅgato. Yadi hi uppajjeyya, bhagavā anantacakkavāḷesu sabbasattānampi ekakkhaṇe sappāṭihāriyadhammaṃ sāvetuṃ sakkotīti sabbasattānampi ito pubbeva vimuttippasaṅgo siyā. Ye pana devamanussanāgasupaṇṇādayo pakatiyāva kammassakataññāṇādiyuttā honti, teyeva pubbe anupanissayāpi <pb ed="V" n="1.0051" /> bhagavato saddhammassavanādinā paṭhamaṃ vivaṭṭūpanissayaṃ pasādaṃ uppādetuṃ sakkonti, na itareti gahetabbaṃ. <hi rend="bold">Are ahampi nāmā</hi>ti ettha ‘‘kutohaṃ idha nibbattoti oloketvā maṇḍūkabhāvatoti ñatvā’’ti idaṃ ettakampi are ahampi nāmāti vimhayavacaneneva sijjhatīti avuttanti veditabbaṃ. <hi rend="bold">Jala</hi>nti jalanto vijjotamāno. <hi rend="bold">Maṇḍūkoha</hi>nti gāthāya <hi rend="bold">udake</hi>ti sañjātaṭṭhānadassanaṃ, tena thalamaṇḍūkatā nivattanaṃ kataṃ hoti. Udake jātānampi kacchapādīnaṃ thalagocaratāpi atthīti taṃ nivattanatthaṃ ‘‘vārigocaro’’ti vuttaṃ, udakasañcārīti attho.</p>

<p rend="bodytext"><hi rend="bold">Vimokkhantikañāṇavasenā</hi>ti ettha sabbaso kilesehi vimuccatīti vimokkho, aggamaggo, tassa anto, aggaphalaṃ, tattha bhavaṃ vimokkhantikaṃ, sabbaññutaññāṇena saddhiṃ sabbampi buddhañāṇaṃ. Idāni sammāsambuddhapadato buddhapadassa <pb ed="M" n="1.0058" /> visesaṃ dassetuṃ <hi rend="bold">yasmā vā</hi>tiādi vuttaṃ. Sammāsambuddhapadena hi satthu paṭivedhañāṇānubhāvo vutto, iminā pana buddhapadena desanāñāṇānubhāvopi, tenāha <hi rend="bold">aññepi satte bodhesī</hi>tiādi.</p>

<p rend="bodytext"><hi rend="bold">Guṇavisiṭṭhasattuttamagarugāravādhivacana</hi>nti sabbehi sīlādiguṇehi visiṭṭhassa tato eva sabbasattehi uttamassa garuno gāravavasena vuccamānavacanamidaṃ <hi rend="bold">bhagavā</hi>ti. <hi rend="bold">Seṭṭha</hi>nti seṭṭhavācakaṃ vacanaṃ seṭṭhaguṇasahacaraṇato. Atha vā vuccatīti vacanaṃ, attho, so seṭṭhoti attho. <hi rend="bold">Uttama</hi>nti etthāpi eseva nayo. <hi rend="bold">Garugāravayutto</hi>ti ettha garubhāvo gāravaṃ, garuguṇayogato garukaraṇaṃ vā gāravaṃ, tena sāvakādīnaṃ asādhāraṇatāya garubhūtena mahantena gāravena yuttoti garugāravayutto. Atha vā garu ca sabbalokassa sikkhakattā teneva gāravayutto cātipi yojetabbaṃ.</p>

<p rend="bodytext">Avatthāya viditaṃ <hi rend="bold">āvatthikaṃ</hi>. Evaṃ <hi rend="bold">liṅgikaṃ</hi>. Nimittato āgataṃ <hi rend="bold">nemittikaṃ</hi>. Adhicca yaṃkiñci nimittaṃ adhivacanavasena anapekkhitvā pavattaṃ <hi rend="bold">adhiccasamuppannaṃ,</hi> tenāha ‘‘vacanatthamanapekkhitvā’’ti. Yadicchāya āgataṃ yādicchakaṃ. Ettha ca bāhiraṃ daṇḍādi <hi rend="bold">liṅgaṃ,</hi> abbhantaraṃ tevijjādi <hi rend="bold">nimittaṃ</hi>. Pacurajanavisayaṃ vā dissamānaṃ <hi rend="bold">liṅgaṃ,</hi> tabbiparītaṃ <hi rend="bold">nimitta</hi>nti veditabbaṃ. <hi rend="bold">Sacchikāpaññattī</hi>ti sabbadhammānaṃ sacchikiriyānimittā paññatti. Atha vā <hi rend="bold">sacchikāpaññattī</hi>ti paccakkhasiddhā paññatti. Yaṃguṇanimittā hi sā, te guṇā satthu paccakkhabhūtāti guṇā viya sāpi sacchikatā eva nāma hoti, na paresaṃ, vohāramattenāti adhippāyo. <hi rend="bold">Yaṃguṇanemittika</hi>nti yehi guṇehi nimittabhūtehi <hi rend="bold">etaṃ nāmaṃ</hi> nemittikañca jātaṃ. <hi rend="bold">Vadantī</hi>ti dhammasenāpatissa garubhāvato bahuvacanenāha, saṅgītikārehi vā katamanuvādaṃ sandhāya.</p>

<p rend="bodytext">Issariyādibhedo <pb ed="V" n="1.0052" /> bhago assa atthīti <hi rend="bold">bhagī</hi>. Maggaphalādiariyaguṇaṃ araññādivivekaṭṭhānañca bhaji sevi sīlenāti <hi rend="bold">bhajī</hi>. Cīvarādipaccayānaṃ attharasādīnañca sīlādiguṇānañca <hi rend="bold">bhāgī,</hi> dāyādoti attho. Vibhaji uddesaniddesādippakārehi dhammaratanaṃ pavibhajīti <hi rend="bold">vibhattavā</hi>. Rāgādipāpadhammaṃ <hi rend="bold">bhaggaṃ akāsīti bhagavā</hi>ti vuccatīti sabbattha sambandho. Garupi loke bhagavāti vuccatīti āha ‘‘garū’’ti, yasmā garu, tasmāpi bhagavāti attho. Pāramitāsaṅkhātaṃ <pb ed="M" n="1.0059" /> bhagyamassa atthīti <hi rend="bold">bhagyavā. Bahūhi ñāyehī</hi>ti kāyabhāvanādikehi anekehi bhāvanākkamehi. <hi rend="bold">Subhāvitattano</hi>ti paccatte etaṃ sāmivacanaṃ, tena subhāvitasabhāvoti attho. Bhavānaṃ antaṃ nibbānaṃ gatoti <hi rend="bold">bhavantago</hi>. Tattha tattha bhagavāti saddasiddhi niruttinayeneva veditabbā.</p>

<p rend="bodytext">Idāni bhagī bhajīti niddesagāthāya navahi padehi dassitamatthaṃ bhagyavāti gāthāya chahi padehi saṅgahetvā padasiddhiṃ atthayojanānayabhedehi saddhiṃ dassetuṃ <hi rend="bold">ayaṃ pana aparo nayo</hi>tiādi vuttaṃ. Tattha <hi rend="bold">vaṇṇavipariyayo</hi>ti ettha <hi rend="bold">iti</hi>-saddo ādiattho, teneva vaṇṇavikāro vaṇṇalopo dhātuatthena niyojanañcāti imaṃ tividhaṃ lakkhaṇaṃ saṅgaṇhāti. <hi rend="bold">Saddanayenā</hi>ti saddalakkhaṇanayena. Pisodarādīnaṃ saddānaṃ ākatigaṇabhāvato vuttaṃ <hi rend="bold">‘‘pisodarādipakkhepalakkhaṇaṃ gahetvā’’</hi>ti. Pakkhipanameva lakkhaṇaṃ. Tappariyāpannatākaraṇañhi pakkhipanaṃ. <hi rend="bold">Bhagya</hi>nti kusalaṃ.</p>

<p rend="bodytext">Lobhādayo cattāro dosā ekakavasena gahitā. Ahirikādayo dukavasena. Akkocchimantiādinā (dha. pa. 3-4) punappunaṃ kujjhanavasena cittapariyonandhano kodhova <hi rend="bold">upanāho</hi>. Paresaṃ pubbakāritālakkhaṇassa guṇassa nipuñchano <hi rend="bold">makkho</hi> nāma. Bahussutādīhi saddhiṃ yugaggāho attano samakaraṇaṃ <hi rend="bold">palāso</hi>. Attano vijjamānadosapaṭicchādanā <hi rend="bold">māyā</hi>. Avijjamānaguṇappakāsanaṃ <hi rend="bold">sāṭheyyaṃ</hi>. Garūsupi thaddhatā anonatatā <hi rend="bold">thambho</hi>. Taduttarikaraṇalakkhaṇo <hi rend="bold">sārambho</hi>. Jātiādiṃ nissāya unnatilakkhaṇo <hi rend="bold">māno</hi>. Abbhunnatilakkhaṇo <hi rend="bold">atimāno</hi>. Jātiādiṃ nissāya majjanākārappatto mānova <hi rend="bold">mado</hi> nāma. So sattavīsatividho. Kāmaguṇesu cittassa vossaggo <hi rend="bold">pamādo</hi>. Kāyaduccaritādīni <hi rend="bold">tividhaduccaritāni</hi>. Taṇhādiṭṭhiduccaritavasena <hi rend="bold">tividhasaṃkilesā</hi>. Rāgadosamohāva <hi rend="bold">malāni</hi>. Teyeva kāyaduccaritādayo ca <hi rend="bold">tividhavisamāni</hi>. Kāmabyāpādavihiṃsāsaññā <hi rend="bold">tividhasaññā</hi> nāma. Teyeva <hi rend="bold">vitakkā</hi>. Taṇhādiṭṭhimānā <hi rend="bold">papañcā</hi>. Subhasukhaniccaattavipariyesā <hi rend="bold">catubbidhavipariyesā</hi>. Chandādayo <hi rend="bold">agati</hi>. Cīvarādīsu paccayesu lobhā <hi rend="bold">cattāro taṇhupādā</hi>. Buddhadhammasaṅghasikkhāsu kaṅkhā, sabrahmacārīsu kopo ca <pb ed="M" n="1.0060" /><hi rend="bold">pañca cetokhīlā</hi>. Kāme kāye rūpe ca avītarāgatā, yāvadatthaṃ bhuñjitvā seyyasukhādianuyogo, aññataraṃ <pb ed="V" n="1.0053" /> devanikāyaṃ paṇidhāya brahmacariyacaraṇañca <hi rend="bold">pañca cetovinibandhā</hi>. Rūpābhinandanādayo <hi rend="bold">pañca abhinandanā</hi>. Kodhamakkhaissāsāṭheyyapāpicchatāsandiṭṭhiparāmāsā <hi rend="bold">cha vivādamūlāni</hi>. Rūpataṇhādayo <hi rend="bold">cha taṇhākāyā</hi>. Micchādiṭṭhiādayo aṭṭhamaggaṅgapaṭipakkhā <hi rend="bold">micchattā</hi>. Taṇhaṃ paṭicca pariyesanā, pariyesanaṃ paṭicca lābho, lābhaṃ paṭicca vinicchayo, taṃ paṭicca chandarāgo, taṃ paṭicca ajjhosānaṃ, taṃ paṭicca pariggaho, taṃ paṭicca macchariyaṃ, taṃ paṭicca ārakkhā, ārakkhādhikaraṇaṃ daṇḍādānādianekākusalarāsīti <hi rend="bold">nava taṇhāmūlakā</hi> dhammā. Pāṇātipātādayo <hi rend="bold">dasa akusalakammapathā</hi>. Cattāro sassatavādā tathā ekaccasassatavādā antānantikā amarāvikkhepikā dve adhiccasamuppannikā soḷasa saññīvādā aṭṭha asaññīvādā aṭṭha nevasaññīnāsaññīvādā satta ucchedavādā pañca diṭṭhadhammanibbānavādāti etāni <hi rend="bold">dvāsaṭṭhi diṭṭhigatāni</hi>. Rūpataṇhādichataṇhā eva paccekaṃ kāmataṇhābhavataṇhāvibhavataṇhāvasena aṭṭhārasa honti, tā ajjhattabahiddharūpādīsu pavattivasena chattiṃsa, puna kālattayavasena <hi rend="bold">aṭṭhasatataṇhāvicaritāni</hi> honti. <hi rend="bold">Pabheda</hi>-saddaṃ paccekaṃ sambandhitvā lobhappabhedotiādinā yojetabbaṃ. <hi rend="bold">Sabbadarathapariḷāhakilesasatasahassānī</hi>ti sabbāni sattānaṃ darathasaṅkhātapariḷāhakarāni kilesānaṃ anekāni satasahassāni, ārammaṇādivibhāgato pavattiākāravibhāgato ca nesaṃ evaṃ pabhedo veditabbo. Pañca māre abhañjīti sambandho. <hi rend="bold">Parissayāna</hi>nti upaddavānaṃ.</p>

<p rend="bodytext">Evaṃ bhagyavā bhaggavāti dvinnaṃ padānaṃ atthaṃ vibhajitvā idāni tehi dvīhi gahitamatthaṃ dassetuṃ <hi rend="bold">bhagyavantatāya cassā</hi>tiādi vuttaṃ. Tattha <hi rend="bold">satapuññajalakkhaṇadharassā</hi>ti anekasatapuññanibbattamahāpurisalakkhaṇadharassa bhagavato. <hi rend="bold">Sakacitte issariyaṃ</hi> nāma paṭikkūlādīsu appaṭikkūlasaññitādivasappavattiyā ceva cetosamādhivasena ca attano cittassa vasībhāvāpādanameva. <hi rend="bold">Aṇimā laghimādika</hi>nti <hi rend="bold">ādi</hi>-saddena mahimā patti pākammaṃ īsitā vasitā yatthakāmāvasāyitāti ime chapi saṅgahitā. Tattha kāyassa aṇubhāvakaraṇaṃ <hi rend="bold">aṇimā</hi>. Ākāse padasā <pb ed="M" n="1.0061" /> gamanādiarahabhāvena lahubhāvo <hi rend="bold">laghimā</hi>. Kāyassa mahantatāpādanaṃ <hi rend="bold">mahimā</hi>. Iṭṭhadesassa pāpuṇanaṃ <hi rend="bold">patti</hi>. Adhiṭṭhānādivasena icchitatthanipphādanaṃ <hi rend="bold">pākammaṃ</hi>. Sayaṃvasitā issarabhāvo <hi rend="bold">īsitā</hi>. Iddhividhe vasībhāvo <hi rend="bold">vasitā</hi>. Ākāsena vā gacchato, aññaṃ vā kiñci karoto yattha katthaci vosānappatti <hi rend="bold">yatthakāmāvasāyitā,</hi> ‘‘kumārakarūpādidassana’’ntipi vadanti. <hi rend="bold">Sabbaṅgapaccaṅgasirī</hi>ti sabbesaṃ aṅgapaccaṅgānaṃ sobhā. <hi rend="bold">Atthī</hi>ti anuvattati. Lahusādhanaṃ taṃ taṃ kālikaṃ icchitaṃ, garusādhanaṃ cirakālikaṃ buddhattādipatthitaṃ <pb ed="V" n="1.0054" />. <hi rend="bold">Bhagā assa santīti bhagavā</hi>ti idaṃ saddasatthanayena siddhaṃ, sesaṃ sabbaṃ niruttinayena siddhanti veditabbaṃ.</p>

<p rend="bodytext"><hi rend="bold">Pīḷanasaṅkhatasantāpavipariṇāmaṭṭhenā</hi>tiādīsu pīḷanaṭṭho saṅkhataṭṭhotiādinā attha-saddo paccekaṃ yojetabbo. Tattha attano sabhāvena pīḷanalakkhaṇaṃ dukkhaṃ. Tassa yo pīḷanameva attho ‘‘pīḷanaṭṭho’’ti vuccati, so sabhāvo. Yasmā pana taṃsamudayena saṅkhataṃ, tasmā <hi rend="bold">saṅkhataṭṭho</hi> samudayadassanena āvibhūto. Yasmā ca maggo kilesasantāpaharattā susītalo, tasmāssa maggadassanena <hi rend="bold">santāpaṭṭho</hi> āvibhūto tappaṭiyogattā. Avipariṇāmadhammassa pana nirodhassa dassanena <hi rend="bold">vipariṇāmaṭṭho</hi> āvibhūtoti. Ekasseva sabhāvadhammassa sakabhāvato itarasaccattayanivattito ca parikappetabbattā cattāro atthā vuttā. Samudayassa pana rāsikaraṇato <hi rend="bold">āyūhanaṭṭho</hi> sabhāvo, tasseva dukkhadassanena <hi rend="bold">nidānaṭṭho</hi> āvibhūto. Visaṃyogabhūtassa nirodhassa dassanena <hi rend="bold">saṃyogaṭṭho</hi>. Niyyānabhūtassa maggassa dassanena <hi rend="bold">palibodhaṭṭho</hi> āvibhūto.</p>

<p rend="bodytext">Nirodhassa pana <hi rend="bold">nissaraṇaṭṭho</hi> sabhāvo, tasseva samudayadassanena <hi rend="bold">vivekaṭṭho</hi> āvibhūto. Saṅkhatassa maggassa dassanena <hi rend="bold">asaṅkhataṭṭho,</hi> visayabhūtassa maraṇadhammassa vā dukkhassa dassanena <hi rend="bold">amataṭṭho</hi>. Maggassa pana <hi rend="bold">niyyānaṭṭho</hi> sabhāvo, tasseva samudayadassanena dukkhassevāyaṃ hetu, nibbānappattiyā pana ayameva hetūti <hi rend="bold">hetvaṭṭho,</hi> atisukhumanirodhadassanena idhameva dassananti <hi rend="bold">dassanaṭṭho,</hi> adhikapaṇassa dukkhassa dassanena <hi rend="bold">adhipateyyaṭṭho</hi> āvibhūto. Ete eva ca pīḷanādayo soḷasa ākārāti vuccanti.</p>

<p rend="bodytext">Kāmehi <pb ed="M" n="1.0062" /> vivekaṭṭhakāyatā <hi rend="bold">kāyaviveko</hi>. Nīvaraṇādīhi vivittā aṭṭha samāpattiyo <hi rend="bold">cittaviveko</hi>. Upadhīyanti ettha yathāsakaṃ phalānīti upadhayo, pañcakāmaguṇasaṅkhātakāmakhandhakilesaabhisaṅkhārā, tehi catūhi vivittaṃ nibbānaṃ <hi rend="bold">upadhiviveko</hi> nāma.</p>

<p rend="bodytext">Anattānupassanāya paṭiladdho dukkhāniccānupassanāhi ca paṭiladdho ariyamaggo āgamanavasena yathākkamaṃ <hi rend="bold">suññataappaṇihitaanimittavimokkha</hi>saññaṃ paṭilabhati, kilesehi vimuttattā hi esa vimokkhoti.</p>

<p rend="bodytext">Yathā loke ekekapadato ekekamakkharaṃ gahetvā ‘‘mekhalā’’ti vuttaṃ, evamidhāpīti attho. <hi rend="bold">Mehanassā</hi>ti guyhappadesassa. <hi rend="bold">Khassā</hi>ti okāsassa.</p>

<p rend="bodytext"><hi rend="bold">Saha</hi><pb ed="V" n="1.0055" /><hi rend="bold">devehī</hi>tiādīsu saha devehi vattatīti <hi rend="bold">sadevako</hi> loko. <hi rend="bold">Taṃ sadevaka</hi>ntiādinā yojanā veditabbā. <hi rend="bold">Sadevakavacanenā</hi>ti sadevaka-sadde visesanabhāvena ṭhitadevavacanena. Tassāpi sadevakapade antobhūtattā avayave samudāyopacāravasena vohāro kato. Itarathā tena devavisiṭṭhalokasseva gahaṇato pañcakāmāvacaradevaggahaṇaṃ na siyā, evaṃ uparipi. <hi rend="bold">Samārakavacanena</hi> mārasaddena tena sahacaritā sabbe vasavattidevā ca gahitāti āha ‘‘chaṭṭhakāmāvacaradevaggahaṇa’’nti. Brahmakāyikā nāma paṭhamajjhānabhūmikā. Te ādi yesaṃ āruppapariyantānaṃ brahmānaṃ tesaṃ brahmānaṃ gahaṇaṃ <hi rend="bold">brahmakāyikādibrahmaggahaṇaṃ</hi>. Loka-saddassa okāsalokādīnampi sādhāraṇattā sattalokāveṇikameva pajāgahaṇaṃ katanti āha ‘‘pajāvacanena sattalokaggahaṇa’’nti. Sadevakādivacanena upapattidevānaṃ, sassamaṇavacanena visuddhidevānañca gahitattā āha ‘‘sadevamanussavacanena sammutidevaavasesamanussaggahaṇa’’nti. Tattha <hi rend="bold">sammutidevā</hi> rājāno, <hi rend="bold">avasesamanussā</hi> sammutidevasamaṇabrāhmaṇehi avasiṭṭhā. Sattalokāveṇikassa pajāsaddassa visuṃ gahitattā sadevakaṃ lokanti ettha lokasaddaggahaṇaṃ okāsalokameva niyametīti āha ‘‘tīhi padehi okāsaloko’’ti. Idañca sadevakādipadattayavacanīyassa padhānatthassa vasena vuttaṃ. Okāsalokavisesanassa panettha devamārādisattalokassāpi gahaṇaṃ veditabbaṃ <pb ed="M" n="1.0063" /> sāmatthiyato gamyamānattā saputto āgatotiādīsu puttādīnaṃ viya. Imasmiñca naye sadevakaṃ samārakaṃ sabrahmakaṃ okāsalokaṃ sassamaṇabrāhmaṇiṃ sadevamanussaṃ pajañcāti <hi rend="bold">ca</hi>-kāraṃ ānetvā yojetabbaṃ, okāsasattalokānaṃ gahaṇena cettha tadubhayasammutinimittabhūto saṅkhāralokopi tadavinābhāvato gahito evāti daṭṭhabbo. Apare pana ‘‘sadevakantiādīhi pañcahi padehi sattalokova attano avayavabhūtadevādivisesanehi visesetvā gahito, taggahaṇena tadādhāro okāsaloko, tadubhayapaññattivisayo saṅkhāraloko ca gahitā eva hontī’’ti vadanti. Tesañca pajanti idaṃ lokasaddassa visesanaṃ katvā sadevakaṃ pajaṃ lokaṃ…pe… sadevamanussaṃ pajaṃ lokanti yojetabbaṃ.</p>

<p rend="bodytext">Arūpāvacaraloko gahito pārisesañāyena itaresaṃ padantarehi gahitattā. Māraggahaṇena tappadhānā taṃsadisā ca upapattidevā saṅgayhantīti āha ‘‘chakāmāvacaradevaloko’’ti. Khattiyaparisā brāhmaṇagahapatisamaṇacātumahārājikatāvatiṃsamārabrahmaparisāti imāsu aṭṭhasu parisāsu cātumahārājikādīnaṃ catunnaṃ parisānaṃ sadevakādipadehi saṅgahitattā idha sassamaṇabrāhmaṇinti iminā samaṇaparisā brāhmaṇaparisā ca, sadevamanussanti iminā khattiyaparisā gahapatiparisā ca vuttāti āha ‘‘catuparisavasenā’’ti. Tassa manussaloko gahitoti <pb ed="V" n="1.0056" /> iminā sambandho. Tattha <hi rend="bold">manussaloko</hi>ti manussasamūho, tenāha ‘‘avasesasabbasattaloko vā’’ti.</p>

<p rend="bodytext">Vikappantaraṃ dassento āha ‘‘sammutidevehi vā saha manussaloko’’ti. Devapadena sammutidevā, samaṇabrāhmaṇamanussapadehi sesamanussā ca gahitāti evaṃ vikappadvayepi manussaṃ pajaṃ manussiṃ pajanti pajā-saddaṃ manussa-saddena visesetvā taṃ puna saha devehi vattatīti sadevā, pajā. Sadevā ca sā manussā cāti sadevamanussā, taṃ sadevamanussaṃ pajaṃ. Puna kiṃ bhūtaṃ sassamaṇabrāhmaṇinti evaṃ yathā pajāsaddena manussānaññeva gahaṇaṃ siyā, tathā nibbacanaṃ kātabbaṃ, itarathā manussānaññeva gahaṇaṃ na sampajjati sabbamanussānaṃ visesanabhāvena gahitattā aññapadatthabhūtassa kassaci manussassa abhāvā. Idāni pajanti iminā <pb ed="M" n="1.0064" /> avasesanāgādisattepi saṅgahetvā dassetukāmo āha ‘‘avasesasabbasattaloko vā’’ti. Etthāpi catuparisavasena avasesasabbasattaloko sammutidevamanussehi vā saha avasesasabbasattalokoti yojetabbaṃ.</p>

<p rend="bodytext">Ettāvatā bhāgaso lokaṃ gahetvā yojanaṃ dassetvā idāni ekekapadena abhāgaso sabbalokānaṃ gahaṇapakkhepi tassa tassa visesanassa sapphalataṃ dassetuṃ <hi rend="bold">api cetthā</hi>tiādi vuttaṃ. <hi rend="bold">Ukkaṭṭhaparicchedato</hi>ti ukkaṭṭhānaṃ devagatipariyāpannānaṃ paricchinnavasena jānanavasena kittisaddo sayaṃ attano avayavabhūtena sadevakavacanena taṃ suṇantānaṃ sāvento abbhuggatoti yojanā. <hi rend="bold">Anusandhikkamo</hi>ti atthānañceva padānañca anusandhānakkamo, jānanakkamoti attho.</p>

<p rend="bodytext">Abhiññāti ya-kāralopena niddesoti āha ‘‘abhiññāyā’’ti. <hi rend="bold">Samantabhadrakattā</hi>ti sabbabhāgehi sundarattā. <hi rend="bold">Sāsanadhammo</hi>ti paṭipattipaṭivedhasāsanassa pakāsako pariyattidhammo. <hi rend="bold">Buddhasubodhitatāyā</hi>ti idaṃ tikaṃ dhammassa hetusarūpaphalavasena vuttaṃ, tathā nāthapabhavattikampi. Majjhe tikadvayaṃ phalavaseneva vuttanti veditabbaṃ. <hi rend="bold">Kiccasuddhiyā</hi>ti dhammaṃ sutvā yathāsutavasena paṭipajjantānaṃ suppaṭipattisaṅkhātakiccasuddhiyā.</p>

<p rend="bodytext">Idāni ādikalyāṇādippakārameva dhammaṃ desento bhagavā sotūnaṃ yaṃ sāsanabrahmacariyaṃ maggabrahmacariyañca pakāseti, tappakāsakassa brahmacariyapadassa <hi rend="bold">sāttha</hi>ntiādīni padāni visesanabhāvena vuttāni, na dhammapadassāti dassanamukhena nānappakārato atthaṃ vivaritukāmo <hi rend="bold">sātthaṃ sabyañjananti evamādīsu panā</hi>tiādimāha. Tattha tisso sikkhā sakalo ca tantidhammo <hi rend="bold">sāsanabrahmacariyaṃ</hi><pb ed="V" n="1.0057" /> nāma. Bhagavā hi dhammaṃ desento sīlādike viya tappakāsakaṃ tantidhammampi pakāseti eva saddatthasamudāyattā pariyattidhammassa. <hi rend="bold">Yathānurūpa</hi>nti yathārahaṃ. Sikkhattayasaṅgahitañhi sāsanabrahmacariyaṃ maggabrahmacariyañca atthasampattiyā sampannatthatāya, uparūpari adhigantabbavisesasaṅkhātaatthasampattiyā ca saha atthena payojanena vattatīti sātthameva, na tu sabyañjanaṃ, tantidhammasaṅkhātaṃ sāsanabrahmacariyaṃ yathāvuttena atthena sātthaṃ sabyañjanañca. Kirātādimilakkhavacanānampi sātthasabyañjanatte samānepi visiṭṭhatthabyañjanayogaṃ sandhāya sahattho <pb ed="M" n="1.0065" /> devadatto savittotiādi viya ‘‘sātthaṃ sabyañjana’’nti vuttanti āha ‘‘atthasampattiyā sātthaṃ, byañjanasampattiyā sabyañjana’’nti. Tattha yaṃ atthaṃ sutvā tathā paṭipajjantā sabbadukkhakkhayaṃ pāpuṇanti, tassa tādisasampatti <hi rend="bold">atthasampatti</hi> nāma, sampannatthatāti attho. <hi rend="bold">Byañjanasampatti</hi> nāma sithiladhanitādibyañjanaparipuṇṇāya māgadhikāya sabhāvaniruttiyā gambhīrampi atthaṃ uttānaṃ katvā dassanasamatthatā sampannabyañjanatāti attho.</p>

<p rend="bodytext">Idāni <hi rend="bold">nettippakaraṇanayenā</hi>pi (netti 4 dvādasapada) atthaṃ dassetuṃ <hi rend="bold">saṅkāsanā</hi>tiādi vuttaṃ. Tattha saṅkhepato kāsīyati dīpīyatīti <hi rend="bold">saṅkāsana</hi>nti kammasādhanavasena attho daṭṭhabbo, evaṃ sesesupi. Paṭhamaṃ kāsanaṃ <hi rend="bold">pakāsanaṃ</hi>. Ubhayampetaṃ uddesatthavacanasaṅkhātassa vitthāravacanaṃ. Sakiṃ vuttassa puna vacanañca <hi rend="bold">vivaraṇavibhajanāni</hi>. Ubhayampetaṃ niddesatthavacanaṃ. Vivaṭassa vitthāratarābhidhānaṃ vibhattassa ca pakārehi ñāpanaṃ <hi rend="bold">uttānīkaraṇapaññattiyo</hi>. Ubhayampetaṃ paṭiniddesatthavacanasaṅkhātassa vitthāravacanaṃ. <hi rend="bold">Atthapadasamāyogato</hi>ti yathāvuttāni eva cha padāni pariyattiyā atthavibhāgattā atthapadāni, tehi sahitatāya atthakoṭṭhāsayuttattāti attho. Apariyosite pade ādimajjhagatavaṇṇo <hi rend="bold">akkharaṃ,</hi> ekakkharaṃ, padaṃ vā akkharaṃ. Vibhattiyantaṃ <hi rend="bold">padaṃ</hi>. Padābhihitaṃ atthaṃ byañjetīti <hi rend="bold">byañjanaṃ,</hi> vākyaṃ. Kathitassevatthassa anekavidhena vibhāgakaraṇaṃ <hi rend="bold">ākāro</hi> nāma. Ākārābhihitassa nibbacanaṃ <hi rend="bold">nirutti</hi>. Nibbacanatthavitthāro <hi rend="bold">niddeso</hi>. Atha vā ‘‘akkharehi saṅkāseti, padehi pakāseti, byañjanehi vivarati, ākārehi vibhajati, niruttīhi uttāniṃ karoti, niddesehi paññapetī’’ti vacanato saṅkāsanapakāsanasaṅkhaātauddesatthavācakāni vacanāni akkharapadāni nāma. Vivaraṇavibhajanasaṅkhātaniddesatthavācakāni vacanāni byañjanākārā nāma. Uttānīkaraṇapaññattisaṅkhātapaṭiniddesatthavācakāni vacanāni niruttiniddesā nāma, tesaṃ sampattiyā sabyañjananti attho.</p>

<p rend="bodytext"><hi rend="bold">Atthagambhīratā</hi>tiādīsu <hi rend="bold">attho</hi> nāma tantiattho, hetuphalaṃ vā. <hi rend="bold">Dhammo</hi> nāma tanti, hetu vā. <hi rend="bold">Desanā</hi> nāma yathādhammaṃ dhammābhilāpo. <hi rend="bold">Paṭivedho</hi> nāma yathāvuttaatthādīnaṃ aviparītāvabodho. Te <pb ed="V" n="1.0058" /> panete atthādayo yasmā sasādīhi viya mahāsamuddo mandabuddhīhi dukkhogāhā alabbhaneyyapatiṭṭhā ca, tasmā <hi rend="bold">gambhīrā</hi>. Tesu paṭivedhassāpi atthasannissitattā <pb ed="M" n="1.0066" /> atthasabhāgattā ca vuttaṃ ‘‘atthagambhīratāpaṭivedhagambhīratāhi sāttha’’nti. Dhammadesanānaṃ atthasannissitattepi sayaṃ byañjanarūpattā vuttaṃ ‘‘dhammagambhīratādesanāgambhīratāhi sabyañjana’’nti. Yathāvuttaatthādīsu pabhedagatāni ñāṇāni <hi rend="bold">atthapaṭisambhidā</hi>dayo. Tattha <hi rend="bold">niruttī</hi>ti tantipadānaṃ niddhāretvā vacanaṃ, nibbacananti attho. Tīsu paṭisambhidāsu ñāṇaṃ <hi rend="bold">paṭibhānapaṭisambhidā</hi>. Lokiyā saddheyyavacanamukheneva atthesu pasīdanti, na atthamukhenāti āha <hi rend="bold">saddheyyato</hi>tiādi. <hi rend="bold">Kevala</hi>saddo sakalādhivacananti āha ‘‘sakalaparipuṇṇabhāvenā’’ti. <hi rend="bold">Brahmacariya</hi>-saddo idha sikkhattayasaṅgahaṃ sakalaṃ sāsanaṃ dīpetīti āha <hi rend="bold">sikkhattayapariggahitattā</hi>tiādi.</p>

<p rend="bodytext">Yathāvuttamevatthaṃ aparenāpi pariyāyena dassetuṃ <hi rend="bold">api cā</hi>tiādi vuttaṃ. Tattha <hi rend="bold">sanidāna</hi>nti desakālādidīpakena nidānavacanena sanidānaṃ. <hi rend="bold">Sauppattika</hi>nti aṭṭhuppattiādiyuttiyuttaṃ. Tatrāyaṃ pāḷiyojanākkamo – ‘‘verañjo brāhmaṇo samaṇo khalu bho…pe… viharatī’’ti ca, ‘‘taṃ kho pana bhavantaṃ gotamaṃ ‘itipi so…pe… pavedetī’ti evaṃ kalyāṇo kittisaddo abbhuggato’’ti ca, ‘‘so dhammaṃ deseti…pe… pariyosānakalyāṇaṃ, desento ca sātthasabyañjanādiguṇasaṃyuttaṃ brahmacariyaṃ pakāsetī’’ti ca, ‘‘sādhu kho pana tathārūpānaṃ arahataṃ dassanaṃ hotī’’ti ca assosi, sutvā ca atha kho verañjo brāhmaṇo yena bhagavā tenupasaṅkamīti.</p>

<p rend="bodytext">Aṭṭhakathāyaṃ pana kiñcāpi ‘‘dassanamattampi sādhu hotīti evaṃ ajjhāsayaṃ katvā atha kho verañjo…pe… upasaṅkamī’’ti evaṃ sādhu kho panātiādipāṭhassa brāhmaṇassa parivitakkanabhāvena vuttattā brahmacariyaṃ pakāsetīti padānantarameva assosīti padaṃ sambandhitabbaṃ viya paññāyati, tathāpi ‘‘sādhu kho pana tathārūpānaṃ arahataṃ dassanaṃ hotī’’ti evaṃ yathāvuttanidassanatthena iti-saddena paricchinditvā vuttattā pana aññattha iti-saddassa adassanato ca atha kho verañjotiādinā kattabbantaradassanamukhena pāḷiyā pakārantare pavattito ca yathāvuttavaseneva ‘‘sādhu kho pana tathārūpānaṃ arahataṃ dassanaṃ hotī’’ti vacanānantarameva assosīti padaṃ ānetvā sambandhanaṃ yuttaṃ. Aṭṭhakathācariyena hi brāhmaṇassa attanā sutavaseneva ajjhāsayo uppajjatīti <pb ed="M" n="1.0067" /> upasaṅkamanahetudassanamukhena <hi rend="bold">dassanamattampi sādhu hotīti evaṃ ajjhāsayaṃ katvā</hi>tiādi vuttanti gahetabbaṃ.</p>

<p rend="bodytext" n="2"><hi rend="paranum">2</hi><hi rend="dot">.</hi><hi rend="bold">Sītodakaṃ</hi><pb ed="V" n="1.0059" /><hi rend="bold">viya uṇhodakenā</hi>ti idaṃ ukkamena mukhāruḷhavasena vuttaṃ, anupasantasabhāvatāya brāhmaṇasseva uṇhodakaṃ viya sītodakenāti attho gahetabbo, ñāṇatejayuttatāya vā bhagavā uṇhodakopamoti katvā tabbirahitaṃ brāhmaṇaṃ sītodakaṃ viya katvā tathā vuttanti gahetabbaṃ. <hi rend="bold">Ekībhāva</hi>nti sammodanakiriyāya ekarūpataṃ. <hi rend="bold">Yāyā</hi>tiādīsu yāya kathāya sammodi brāhmaṇo, taṃ sammodanīyaṃ kathanti yojanā. Tattha <hi rend="bold">khamanīya</hi>nti dukkhabahulaṃ idaṃ sarīraṃ, kacci khamituṃ sakkuṇeyyaṃ. <hi rend="bold">Yāpanīya</hi>nti cirappabandhasaṅkhātāya yāpanāya yāpetuṃ sakkuṇeyyaṃ. Rogābhāvena <hi rend="bold">appābādhaṃ</hi>. Dukkhajīvitābhāvena <hi rend="bold">appātaṅkaṃ</hi>. Taṃtaṃkiccakaraṇatthāya lahuṃ akicchena uṭṭhātuṃ yoggatāya <hi rend="bold">lahuṭṭhānaṃ. Bala</hi>nti sarīrassa sabbakiccakkhamaṃ balaṃ kacci atthīti pucchati. <hi rend="bold">Phāsuvihāro</hi>ti sukhavihāro. Saraṇīyameva dīghaṃ katvā ‘‘sāraṇīya’’nti vuttanti āha ‘‘saritabbabhāvato ca sāraṇīya’’nti. <hi rend="bold">Pariyāyehī</hi>ti kāraṇehi.</p>

<p rend="bodytext">Bhāvoti kiriyā, tasmiṃ vattamāno napuṃsaka-saddo <hi rend="bold">bhāvanapuṃsakaniddeso</hi> nāma, kiriyāvisesanasaddoti attho. Ekamante ekasmiṃ ante yuttappadeseti attho. <hi rend="bold">Khaṇḍiccādibhāva</hi>nti khaṇḍitadantapalitakesādibhāvaṃ. <hi rend="bold">Rājaparivaṭṭe</hi>ti rājūnaṃ parivattanaṃ, paṭipāṭiyoti attho. Purātanuccakulappasutatāya jiṇṇatā, na vayasāti āha ‘‘cirakālappavattakulanvaye’’ti. Vibhavānaṃ mahantattaṃ lāti gaṇhātīti mahallakoti āha ‘‘vibhavamahattatāya samannāgate’’ti. <hi rend="bold">Vibhāvane nāma atthe</hi>ti pakativibhāvanasaṅkhāte atthe. Na abhivādeti vāti abhivādetabbanti na sallakkheti, evaṃ asallakkhaṇapakatikoti vuttaṃ hoti. Rūpaṃ niccaṃ vā aniccaṃ vāti etthāpi niccapakatikaṃ aniccapakatikaṃ vāti attho. <hi rend="bold">Aniccaṃ vā</hi>ti ettha <hi rend="bold">vā</hi>-saddo avadhāraṇattho.</p>

<p rend="bodytext"><hi rend="bold">Sampatijāto</hi>ti muhuttajāto, jātasamanantaramevāti attho. <hi rend="bold">Sattapadavītihārena gantvā…pe… olokesī</hi>ti ettha dvāraṃ pidhāya nikkhantotiādīsu viya gamanato pure katampi olokanaṃ pacchā kataṃ <pb ed="M" n="1.0068" /> viya vuttanti daṭṭhabbaṃ. <hi rend="bold">Olokesi</hi>nti ca lokavivaraṇapāṭihāriye jāte maṃsacakkhunā volokesīti attho. <hi rend="bold">Seṭṭho</hi>ti pasatthataro. <hi rend="bold">Patimānesī</hi>ti pūjesi. <hi rend="bold">Āsabhi</hi>nti uttamaṃ.</p>

<p rend="bodytext" n="3"><hi rend="paranum">3</hi><hi rend="dot">.</hi><hi rend="bold">Taṃ vacana</hi>nti nāhaṃ taṃ brāhmaṇātiādivacanaṃ. <hi rend="bold">Aññāya saṇṭhaheyyā</hi>ti arahatte patiṭṭhaheyya. <hi rend="bold">Jātivasenā</hi>ti khattiyādijātivasena. <hi rend="bold">Upapattivasenā</hi>ti devesu upapattivasena. <hi rend="bold">Āviñchantī</hi>ti <pb ed="V" n="1.0060" /> ākaḍḍhanti. Yassa abhivādādikaraṇasaṅkhātassa sāmaggirasassa bhagavati abhāvaṃ maññamāno brāhmaṇo ‘‘arasarūpo’’ti āha, tabbidhurassa rūpataṇhādikasseva sāmaggirasassa abhāvena bhagavā ‘‘arasarūpo’’ti dassetuṃ sāmaggirasasaddassa rūparasādīsu vattanappakāraṃ dassento āha <hi rend="bold">vatthārammaṇādī</hi>tiādi.</p>

<p rend="bodytext"><hi rend="bold">Tālāvatthukatā</hi>ti ucchinnamūlānaṃ tālānaṃ vatthu viya nesaṃ rūparasādīnaṃ vatthu cittasantānaṃ katanti imasmiṃ atthe majjhepadalopaṃ dīghañca katvā niddesoti āha <hi rend="bold">tālavatthu viyā</hi>tiādi. Tālavatthu viya yesaṃ vatthu kataṃ te tālāvatthukatāti visesanassa paranipāto daṭṭhabbo, katatālavatthukāti attho. Matthakacchinnatāloyeva pattaphalādīnaṃ akāraṇatāya avatthūti tālāvatthu, taṃ viya yesaṃ vatthu kataṃ te rūparasādayo tālāvatthukatā, ayaṃ aññapadatthavasena atthaggāho heṭṭhā vuttanayena sugamoti visesamatthaṃ dassento āha ‘‘matthakacchinnatālo viya katā’’ti. Evañca matthakasadisesu rūparasādīsu rāgesu chinnesupi tabbatthubhūtassa tālāvatthusadisassa cittasantānassa yāva parinibbānaṭṭhānaṃ upapannameva hoti. Yathārutato pana visesanasamāsavasena atthe gayhamāne rūparasādīnaṃ tālāvatthusadisatāya ṭhānaṃ āpajjati. Yaṃ pana <hi rend="bold">sāratthadīpaniyaṃ</hi> (sārattha. ṭī. 1.3) etaṃ dosaṃ pariharituṃ rūparasādīnaṃ kusalākusalattaṃ vuttaṃ, taṃ te tathāgatassa pahīnātiādipāḷiyā, kāmasukhassādasaṅkhātā rūparasātiādiaṭṭhakathāya ca na sameti, khīṇāsavānampi yāva parinibbānā kusalākusalānaṃ phaluppattito tesaṃ matthakacchinnatālasadisatāpi na yuttāti gahetabbaṃ. Atha vā matthakacchinnatālassa ṭhitaṃ aṭṭhitañca amanasikatvā puna anuppattidhammatāsadisamattaṃ upametvā tālāvatthu viya katāti visesanasamāsavasena <pb ed="M" n="1.0069" /> atthaggahaṇepi na koci doso. <hi rend="bold">Anu</hi>-saddo pacchāti atthe vattatīti āha <hi rend="bold">pacchābhāvo na hotī</hi>tiādi. <hi rend="bold">Anu abhāvaṃ gatā</hi>ti pacchā anuppattidhammatāvasena abhāvaṃ gatā. <hi rend="bold">Anacchariyā</hi>ti anu anu uparūpari vimhayakatāti attho. <hi rend="bold">Yañca kho tvaṃ vadesī</hi>ti yaṃ vandanādisāmaggīrasābhāvasaṅkhātaṃ kāraṇaṃ arasarūpatāya vadesi, taṃ kāraṇaṃ na vijjatīti attho.</p>

<p rend="bodytext" n="4"><hi rend="paranum">4</hi><hi rend="dot">.</hi><hi rend="bold">Sandhāya bhāsitamattha</hi>nti yaṃ atthaṃ sandhāya brāhmaṇo nibbhogo bhavaṃ gotamotiādimāha, bhagavā ca yaṃ sandhāya nibbhogatādiṃ attani anujānāti, taṃ sandhāya bhāsitamatthaṃ.</p>

<p rend="bodytext" n="5"><hi rend="paranum">5</hi><hi rend="dot">.</hi><hi rend="bold">Kulasamudācārakamma</hi>nti <pb ed="V" n="1.0061" /> kulācārakammaṃ. Kāyato kāyadvārato pavattaṃ duccaritaṃ <hi rend="bold">kāyaduccaritaṃ. Anekavihitā</hi>ti anekappakārā.</p>

<p rend="bodytext" n="6"><hi rend="paranum">6</hi><hi rend="dot">.</hi><hi rend="bold">Pañcakāmaguṇikarāgassā</hi>ti rūpādīsu pañcasu kāmakoṭṭhāsesu ativiya saṅgavasena niyuttassa kāmarāgassa, etena anāgāmīnaṃ vatthābharaṇādīsu saṅganikantivasena uppajjanakāmarāgassa kāmarāgatābhāvaṃ dasseti tassa rūparāgādīsu saṅgahato. <hi rend="bold">Avasesāna</hi>nti ettha sakkāyadiṭṭhivicikicchānaṃ paṭhamena maggena, sesānaṃ catūhipi ucchedaṃ vadati, tenāha ‘‘yathānurūpa’’nti.</p>

<p rend="bodytext" n="7"><hi rend="paranum">7</hi><hi rend="dot">.</hi><hi rend="bold">Jigucchati maññe</hi>ti jigucchati viya, ‘‘jigucchatī’’ti vā sallakkhemi. <hi rend="bold">Akosallasambhūtaṭṭhenā</hi>ti aññāṇasambhūtaṭṭhena.</p>

<p rend="bodytext" n="8-10"><hi rend="paranum">8-10</hi><hi rend="dot">.</hi><hi rend="bold">Tatrā</hi>ti yathāvuttesu dvīsu atthavikappesu. Paṭisandhipariyāyopi idha gabbhasaddoti āha ‘‘devalokapaṭisandhipaṭilābhāyā’’ti. <hi rend="bold">Apunabbhavabhūtā</hi>ti khaṇe khaṇe uppajjamānānaṃ dhammānaṃ abhinibbatti.</p>

<p rend="bodytext" n="11"><hi rend="paranum">11</hi><hi rend="dot">.</hi><hi rend="bold">Dhammadhātu</hi>nti sabbaññutaññāṇaṃ. Tañhi dhamme yāthāvato dhāreti upadhāretīti ‘‘dhammadhātū’’ti vuccati. <hi rend="bold">Desanāvilāsappatto</hi>ti abhirucivasena parivattetvā desetuṃ samatthatā desanāvilāso, taṃ patto. <hi rend="bold">Karuṇāvipphāra</hi>nti sabbasattesu mahākaruṇāya pharaṇaṃ. Tādiguṇalakkhaṇameva upamāya vibhāvento āha ‘‘pathavīsamacittata’’nti. Tatoyeva <pb ed="M" n="1.0070" /> akujjhanasabhāvato <hi rend="bold">akuppadhammatā. Jātiyā anugata</hi>nti jātiyā anubaddhaṃ. <hi rend="bold">Jarāya anusaṭa</hi>nti jarāya paliveṭhitaṃ. <hi rend="bold">Vaṭṭakhāṇubhūta</hi>nti vaṭṭato uddharituṃ asakkuṇeyyatāya vaṭṭe niccalabhāvena ṭhitaṃ khāṇu viya bhūtaṃ. Jātānaṃ maccānaṃ niccaṃ maraṇato bhayanti āha <hi rend="bold">ajja maritvā</hi>tiādi. <hi rend="bold">Appaṭisamaṃ purejātabhāva</hi>nti asadisaṃ ariyāya jātiyā paṭhamajātabhāvaṃ, sabbajeṭṭhabhāvanti attho.</p>

<p rend="bodytext">‘‘Apī’’ti avatvā ‘‘pī’’ti vadanto <hi rend="bold">pi</hi>-saddo visuṃ atthi nipātoti dasseti. <hi rend="bold">Sammā adhisayitānī</hi>ti pādādīhi upaghātaṃ akarontiyā sammadeva upari sayitāni, akammakassāpi sayatidhātuno adhipubbatāya sakammakatā daṭṭhabbā. <hi rend="bold">Nakhasikhā</hi>ti nakhaggāni. Sakuṇānaṃ <pb ed="V" n="1.0062" /> pakkhā hatthapādaṭṭhāniyāti āha ‘‘saṅkuṭitahatthapādā’’ti. <hi rend="bold">Etthā</hi>ti ālokaṭṭhāne. <hi rend="bold">Nikkhamantāna</hi>nti nikkhamantesu, niddhāraṇe hetaṃ sāmivacanaṃ. <hi rend="bold">Aṇḍakosa</hi>nti aṇḍakapālaṃ.</p>

<p rend="bodytext">Lokoyeva <hi rend="bold">lokasannivāso</hi>. Abujjhi etthāti rukkho <hi rend="bold">bodhi,</hi> sayaṃ bujjhati, bujjhanti vā tenāti maggopi sabbaññutaññāṇampi bodhi. Bujjhīyatīti nibbānaṃ bodhi. <hi rend="bold">Antarā ca bodhi</hi>nti dutiyamudāharaṇaṃ vināpi rukkha-saddena bodhi-saddassa rukkhappavattidassanatthaṃ. <hi rend="bold">Varabhūrimedhaso</hi>ti mahāpathavī viya patthaṭapaññoti attho. <hi rend="bold">Tisso vijjā</hi>ti arahattamaggo attanā saha vattamānaṃ sammādiṭṭhisaṅkhātaṃ āsavakkhayañāṇañceva itarā dve mahaggatavijjā ca tabbinibandhakakilesaviddhaṃsanavasena uppādanato ‘‘tisso vijjā’’ti vuccati. <hi rend="bold">Cha abhiññā</hi>ti etthāpi eseva nayo. <hi rend="bold">Sāvakapāramīñāṇa</hi>nti aggasāvakehi paṭilabhitabbaṃ sabbameva lokiyalokuttarañāṇaṃ. <hi rend="bold">Paccekabodhiñāṇa</hi>nti etthāpi eseva nayo.</p>

<p rend="bodytext"><hi rend="bold">Opammasampaṭipādana</hi>nti opammatthassa upameyyena samaṃ paṭipādanaṃ. <hi rend="bold">Atthenā</hi>ti upameyyatthena. <hi rend="bold">Tikkhakharavippasannasūrabhāvo</hi>ti iminā saṅkhārupekkhāpattataṃ vipassanāya dasseti. <hi rend="bold">Pariṇāmakālo</hi>ti iminā vuṭṭhānagāminibhāvāpattiṃ. Tadā ca sā maggañāṇagabbhaṃ dhārentī viya hotīti āha ‘‘gabbhaggahaṇakālo’’ti. <hi rend="bold">Anupubbādhigatenā</hi>ti paṭhamamaggādipaṭipāṭiyā adhigatena. <hi rend="bold">Caturaṅgasamannāgata</hi>nti ‘‘kāmaṃ taco ca nhāru ca aṭṭhi ca avasissatu <pb ed="M" n="1.0071" /> (ma. ni. 2.184; saṃ. ni. 2.22; a. ni. 2.5; mahāni. 196), sarīre upasussatu maṃsalohita’’nti evaṃ vuttacaturaṅgasamannāgataṃ vīriyaṃ.</p>

<p rend="bodytext"><hi rend="bold">Chando kāmo</hi>tiādīsu patthanākārena pavatto dubbalo lobho icchanaṭṭhena <hi rend="bold">chando</hi>. Tato balavā rañjanaṭṭhena <hi rend="bold">rāgo</hi>. Tatopi balavataro <hi rend="bold">chandarāgo</hi>. Nimittānubyañjanasaṅkappavasena pavatto <hi rend="bold">saṅkappo</hi>. Tatopi balavasaṅkappavaseneva pavatto <hi rend="bold">rāgo</hi>. Tatopi balavataro <hi rend="bold">saṅkapparāgo</hi>. Svāyaṃ pabhedo ekasseva lobhassa pavattiākārabhedena avatthābhedena ca vutto.</p>

<p rend="title">Paṭhamajjhānakathāvaṇṇanā</p>

<p rend="bodytext"><hi rend="bold">Seyyathida</hi>nti taṃ kathanti attho. <hi rend="bold">Eta</hi>nti pubbapadeyeva avadhāraṇakaraṇaṃ, etaṃ atthajātaṃ vā. <hi rend="bold">Tannissaraṇato</hi>ti tesaṃ kāmānaṃ nissaraṇattā. <hi rend="bold">Esā</hi>ti eva-kāro. Kāmadhātu nāma kāmabhavo, <hi rend="bold">nekkhamma</hi>nti paṭhamajjhānaṃ. <hi rend="bold">Esā</hi>ti niyamo. Tadaṅgavikkhambhanasamucchedapaṭippassaddhinissaraṇavivekā <pb ed="V" n="1.0063" /><hi rend="bold">tadaṅgavivekādayo</hi>. Kāyacittaupadhivivekā <hi rend="bold">kāyavivekādayo, tayo eva idha</hi> jhānakathāya, samucchedavivekādīnaṃ asambhavā. <hi rend="bold">Niddese</hi>ti mahāniddese. <hi rend="bold">Tatthevā</hi>ti mahāniddese eva. <hi rend="bold">Vibhaṅge</hi>ti jhānavibhaṅge. <hi rend="bold">Evañhi satī</hi>ti ubhayesampi kāmānaṃ saṅgahe sati.</p>

<p rend="bodytext"><hi rend="bold">Purimenā</hi>ti kāyavivekena. <hi rend="bold">Etthā</hi>ti etasmiṃ kāyacittavivekadvaye. <hi rend="bold">Dutiyenā</hi>ti cittavivekena. <hi rend="bold">Etesa</hi>nti yathāvuttanayena vatthukāmakilesakāmavivekadvayassa vācakabhūtānaṃ vivicceva kāmehi vivicca akusalehīti imesaṃ padānaṃ, niddhāraṇe cetaṃ sāmivacanaṃ. <hi rend="bold">Bālabhāvassa</hi> hetupariccāgoti anuvattati. Akusaladhammo hi bālabhāvassa hetu. <hi rend="bold">Āsayaposana</hi>nti āsayassa visodhanaṃ vaḍḍhanañca. Vibhaṅge nīvaraṇāneva vuttānīti sambandho. Tattha kāraṇamāha ‘‘uparijhānaṅgapaccanīkapaṭipakkhabhāvadassanato’’ti. Tattha upari savitakkantiādinā vuccamānāni jhānaṅgāni, tesaṃ attano paccanīkānaṃ paṭipakkhabhāvadassanatoti attho. Uparijhānaṅgānaṃ paccanīkapaṭipakkhabhāvassa dassanatotipi pāṭho. Tattha ‘‘upari vuccamānajhānaṅgānaṃ ujuvipaccanīkavasena paṭipakkhabhāvadassanato’’ti ‘‘nīvaraṇānaṃ tāneva vibhaṅge vuttānī’’tipi atthaṃ vadanti <pb ed="M" n="1.0072" />. <hi rend="bold">Peṭake</hi>ti mahākaccāyanattherena kataṃ nettippakaraṇanayānusāripakaraṇaṃ, taṃ pana piṭakānaṃ vaṇṇanābhūtattā ‘‘peṭaka’’nti vuttaṃ, tasminti attho.</p>

<p rend="bodytext">Vitakkanaṃ nāma ārammaṇaparikappananti āha ‘‘ūhana’’nti. Rūpaṃ rūpantiādinā visaye ākoṭentassa visayappavattiāhananaṃ upari āhanananti veditabbaṃ. <hi rend="bold">Ārammaṇe cittassa ānayanaṃ</hi> nāma ārammaṇābhimukhakaraṇaṃ. <hi rend="bold">Anusañcaraṇa</hi>nti anuparibbhamanaṃ, tañca khaṇantarassa tathākārena uppādanameva, na hi paramatthato ekassa sañcaraṇamatthi, evamaññatthāpi īdisesu. <hi rend="bold">Anumajjana</hi>nti parimajjanaṃ. <hi rend="bold">Tatthā</hi>ti ārammaṇe. <hi rend="bold">Sahajātānuyojanaṃ</hi> sakiccānuvattitākaraṇena. <hi rend="bold">Katthacī</hi>ti dutiyajjhānavirahitesu savicāracittesu sabbatthāti attho. Vicārena saha uppajjamānopi vitakko ārammaṇe abhiniropanākārena pavattiṃ sandhāya ‘‘paṭhamābhinipāto’’ti vutto. <hi rend="bold">Vipphāravā</hi>ti avūpasantasabhāvatāya vegavā, tenevesa dutiyajjhāne pahānaṅgaṃ jātaṃ. <hi rend="bold">Paṭhamadutiyajjhānesū</hi>ti pañcakanayaṃ sandhāya vuttaṃ. Aṅgavinimuttassa jhānassa abhāvaṃ dassento <hi rend="bold">rukkho viyā</hi>tiādimāha.</p>

<p rend="bodytext">Viveka-saddassa bhāvasādhanapakkhe ‘‘tasmā vivekā’’ti vuttaṃ, itarapakkhe ‘‘tasmiṃ viveke’’ti. <hi rend="bold">Pinayatī</hi>ti tappeti, vaḍḍheti vā. <hi rend="bold">Pharaṇarasā</hi>ti paṇītarūpehi kāye byāpanarasā. <hi rend="bold">Sātalakkhaṇa</hi>nti <pb ed="V" n="1.0064" /> iṭṭhasabhāvaṃ, madhuranti attho. Sampayuttānaṃ pīḷanajjhupekkhanaṃ akatvā anu anu gaṇhanaṃ upakāritā vā <hi rend="bold">anuggaho</hi>. Vanameva <hi rend="bold">vanantaṃ</hi>. Udakameva <hi rend="bold">udakantaṃ. Tasmiṃ tasmiṃ samaye pākaṭabhāvato</hi>ti iminā iṭṭhārammaṇādipaṭilābhasamayepi sukhaṃ vijjamānampi apākaṭaṃ, pītiyeva tattha pākaṭā, paṭiladdharasānubhavanasamaye ca vijjamānapītitopi sukhameva pākaṭataranti dasseti. Ettha ca cetasikasukhavaseneva paṭiladdharasānubhavanaṃ veditabbaṃ, na kāyikasukhavasena tassa pītisampayogasseva abhāvena idhānadhippetattā. <hi rend="bold">Ayañca pītī</hi>tiādi aññapadatthasamaāsadassanaṃ, assatthipakkhe taddhitapaccayadassanaṃ vā. Dutiyavikappena aññapadatthasamāsavaseneva ‘‘vivekajaṃ pītisukha’’nti idaṃ ekaṃ padanti dasseti, vibhattiyā ca alopaṃ.</p>

<p rend="bodytext"><hi rend="bold">Gaṇanānupubbatā</hi>ti <pb ed="M" n="1.0073" /> desanākkamaṃ sandhāya vuttaṃ. <hi rend="bold">Paṭhamaṃ samāpajjatī</hi>ti idaṃ ādikammikavasena vuttaṃ, ciṇṇavasīnaṃ pana yogīnaṃ uppaṭipāṭiyāpi jhānaṃ uppajjateva. <hi rend="bold">Jhāpetī</hi>ti dahati. Aniccādilakkhaṇavisayāya vipassanāya upanijjhāyanaṃ kathaṃ nibbānālambanassa maggassa hotīti āha <hi rend="bold">vipassanāyā</hi>tiādi. Tattha <hi rend="bold">maggena sijjhatī</hi>ti niccādivipallāsappahāyakena saha maggeneva taṃ lakkhaṇūpanijjhānaṃ asammohato attano sijjhati. Atha vā maggenāti maggakiccena, vipallāsappahānenāti attho.</p>

<p rend="bodytext"><hi rend="bold">Añño</hi>ti satto. <hi rend="bold">Avuttattā</hi>ti ‘‘sacittekaggata’’nti <hi rend="bold">jhānapāḷiyaṃ</hi> (vibha. 508 ādayo) avuttattā. <hi rend="bold">Vuttattā</hi>ti tassā jhānapāḷiyā <hi rend="bold">vibhaṅge</hi> vuttattā.</p>

<p rend="title">Dutiyajjhānakathāvaṇṇanā</p>

<p rend="bodytext">Ajjhattanti jhānavisesanattā vuttaṃ ‘‘idha niyakajjhattamadhippeta’’nti. Jhānañhi ajjhattajjhattaṃ na hoti chaḷindriyānameva tabbhāvato. Khuddakā ūmiyo <hi rend="bold">vīciyo</hi>. Mahatiyo <hi rend="bold">taraṅgā. Santā honti samitā</hi>tiādīni aññamaññavevacanāni, jhānabalena samatikkantāti adhippāyo. <hi rend="bold">Appitā</hi>ti gamitā vināsaṃ pāpitā. <hi rend="bold">Pariyāyo</hi>ti jhānaparikkhāre jhānavohārattā aparamatthato.</p>

<p rend="title">Tatiyajjhānakathāvaṇṇanā</p>

<p rend="bodytext"><hi rend="bold">Tadadhigamāyā</hi>ti tatiyamaggādhigamāya. <hi rend="bold">Upapattito ikkhatī</hi>ti paññāya sahacaraṇaparicayena yathā <pb ed="V" n="1.0065" /> samavāhibhāvo hoti, evaṃ yuttito passati. <hi rend="bold">Vipulāyā</hi>ti mahaggatabhāvappattāya. <hi rend="bold">Thāmagatāyā</hi>ti vitakkavicārapītivigamena thirabhāvappattiyā, teneva vakkhati ‘‘vitakkavicārapītīhi anabhibhūtattā’’tiādi. (Pārā. aṭṭha. 1.11 tatiyajjhānakathā). Upekkhābhedaṃ dassetvā idhādhippetaṃ upekkhaṃ pakāsetuṃ <hi rend="bold">upekkhā panā</hi>tiādi vuttaṃ. Tattha tatramajjhattatāva khīṇāsavānaṃ iṭṭhāniṭṭhachaḷārammaṇāpāthe parisuddhapakatibhāvāvijahanākārena ajjhupekkhanato ‘‘chaḷaṅgupekkhā’’ti ca, sattesu majjhattākārappavattattā ‘‘brahmavihārupekkhā’’ti ca, sahajātadhammānaṃ majjhattākārabhūtā ‘‘bojjhaṅgupekkhā’’ti ca, kevalā ‘‘tatramajjhattupekkhā’’ti <pb ed="M" n="1.0074" /> ca, tatiyajjhānasahagatā aggasukhepi tasmiṃ apakkhapātabhūtā ‘‘jhānupekkhā’’ti ca, catutthajjhānasahagatā sabbapaccanīkaparisuddhitāya ‘‘pārisuddhupekkhā’’ti ca tena tena avatthābhedena chadhā vuttā.</p>

<p rend="bodytext">Vīriyameva pana anaccāraddhaanatisithilesu sahajātesu saṅkhāresu upekkhanākārena pavattaṃ ‘‘vīriyupekkhā’’ti vuttaṃ. Aṭṭhannaṃ rūpārūpajjhānānaṃ paṭilābhato pubbabhāge eva nīvaraṇavitakkavicārādīnaṃ pahānābhimukhībhūtattā tesaṃ pahānepi abyāpārabhāvūpagamanena majjhattākārappavattā samādhivasena uppannā aṭṭha paññā ceva upādānakkhandhabhūtesu saṅkhāresu ajjhupekkhanākārappavattā vipassanāvasena uppannā catunnaṃ maggānaṃ pubbabhāge tassa tassa adhigamāya catasso catunnaṃ phalasamāpattīnaṃ pubbabhāge tassa tassa adhigamāya appaṇihitavimokkhavasena pavattā catasso suññataanimittavimokkhavasena dveti dasa paññā cāti ime aṭṭhārasa paññā <hi rend="bold">saṅkhārupekkhā</hi> nāma. Yathāvuttavipassanāpaññāva lakkhaṇavicinanepi majjhattabhūtā <hi rend="bold">vipassanupekkhā</hi> nāma. Adukkhamasukhavedanā <hi rend="bold">vedanupekkhā</hi> nāma. Imāsaṃ pana dasannampi upekkhānaṃ ‘‘tattha tattha āgatanayato vibhāgo <hi rend="bold">dhammasaṅgahaṭṭhakathāyaṃ</hi> vuttanayena veditabbo’’ti dassento āha <hi rend="bold">evamayaṃ dasavidhāpī</hi>tiādi. Tattha tattha āgatanayatoti idampi hi tāsaṃ vibhāgadassanassa bhūmipuggalādipadaṃ viya visuṃ mātikāpadavasena vuttaṃ, na pana bhūmipuggalādivasena vibhāgadassanassa āgataṭṭhānaparāmasanaṃ āgataṭṭhānassa aṭṭhasāliniyātiādinā vuttattā, tasmā <hi rend="bold">sāratthadīpaniyaṃ</hi> (sārattha. ṭī. 1.11 tatiyajjhānakathā) yaṃ vuttaṃ ‘‘imāsaṃ pana dasannampi upekkhānaṃ bhūmipuggalādivasena vibhāgo tattha tattha vuttanayeneva veditabboti dassento āha evamayaṃ dasavidhātiādī’’ti, taṃ amanasikatvā vuttanti gahetabbaṃ. <hi rend="bold">Tattha tattha āgatanayato</hi>ti ‘‘idha (khīṇāsavo) bhikkhu cakkhunā rūpaṃ disvā neva sumano hoti, na dummano, upekkhako viharati sato sampajāno’’tiādinā (dī. ni. 3.348; a. ni. 6.1) chaḷaṅgupekkhā āgatā, ‘‘upekkhāsahagatena <pb ed="V" n="1.0066" /> cetasā ekaṃ disaṃ pharitvā viharatī’’ti (dī. ni. 3.308; ma. ni. 1.77; 2.309; 3.230) evaṃ brahmavihārupekkhā āgatāti iminā nayena <pb ed="M" n="1.0075" /> dasannampi upekkhānaṃ tattha tattha vuttapadesesu āgatanayadassanato ca ayaṃ dasavidhāpi upekkhā dhammasaṅgahaṭṭhakathāyaṃ vuttanayeneva veditabbāti sambandho.</p>

<p rend="bodytext"><hi rend="bold">Bhūmī</hi>tiādīsu pana chaḷaṅgupekkhā kāmāvacarā, brahmavihārupekkhā rūpāvacarātiādinā <hi rend="bold">bhūmito</hi> ca, chaḷaṅgupekkhā asekkhānameva, brahmavihārupekkhā puthujjanādīnaṃ tiṇṇampi puggalānantiādinā <hi rend="bold">puggalato</hi> ca, chaḷaṅgupekkhā somanassupekkhāsahagatacittasampayuttātiādinā <hi rend="bold">cittato</hi> ca, chaḷaṅgupekkhā chaḷārammaṇātiādinā <hi rend="bold">ārammaṇato</hi> ca, ‘‘vedanupekkhā vedanākkhandhena saṅgahitā, itarā nava saṅkhārakkhandhenā’’ti <hi rend="bold">khandhasaṅgahavasena</hi> ca, ‘‘chaḷaṅgupekkhā brahmavihārabojjhaṅgajhāna pārisuddhitatramajjhattupekkhā ca atthato ekā. Tasmā ekakkhaṇe ca tāsu ekāya sati itarā na uppajjanti, tathā saṅkhārupekkhā vipassanupekkhāpi veditabbā. Vedanāvīriyupekkhānamekakkhaṇe siyā uppattī’’ti <hi rend="bold">ekakkhaṇavasena</hi> ca, ‘‘chaḷaṅgupekkhā abyākatā brahmavihārupekkhā kusalābyākatā, tathā sesā. Vedanupekkhā pana siyā akusalāpī’’ti evaṃ <hi rend="bold">kusalattikavasena</hi> ca, ‘‘saṅkhepato cattāro ca dhammā vīriyavedanātatramajjhattatāñāṇavasenā’’ti evaṃ <hi rend="bold">saṅkhepavasena</hi> ca ayaṃ dasavidhāpi upekkhā <hi rend="bold">dhammasaṅgahaṭṭhakathāyaṃ</hi> vuttanayeneva veditabbāti yojanā.</p>

<p rend="bodytext">Ettha cetā kiñcāpi <hi rend="bold">aṭṭhasāliniyaṃ</hi> bhūmipuggalādivasena sarūpato uddharitvā na vuttā, tathāpi tattha vuttappakāreheva tāsaṃ bhūmipuggalādivibhāgo nayato uddharitvā sakkā ñātunti tattha sarūpato vuttañca avuttañca ekato saṅgahetvā tattha tattha āgatanayatotiādīhi navahi pakārehi atideso kato, teneva ‘‘dhammasaṅgahaṭṭhakathāyaṃ vuttavasenā’’ti avatvā <hi rend="bold">‘‘vuttanayenevā’’</hi>ti vuttaṃ. Tathāhi khīṇāsavo bhikkhu cakkhunā rūpaṃ disvāti ādimhi vutte chaḷaṅgupekkhā rūpādiārammaṇatāya bhūmito kāmāvacarā ca puggalato asekkhānameva ca uppajjati, cittato somanassupekkhācittasampayuttā, ārammaṇato chaḷārammaṇā, kusalattikato abyākatā cāti paṇḍitehi sakkā <pb ed="M" n="1.0076" /> ñātuṃ, tathā chaḷaṅgupekkhā ca brahmavihārupekkhā ca tatramajjhattupekkhā ca jhānupekkhā ca pārisuddhupekkhā ca atthato ekātiādimhi vutte panassa saṅkhārakkhandhasaṅgahitattā brahmavihārupekkhādīhi saha ekakkhaṇe anuppattiādayo ca sakkā ñātuṃ, yathā ca chaḷaṅgupekkhā, evaṃ sesānampi yathārahaṃ aṭṭhasāliniyaṃ vuttanayato bhūmiādivibhāguddhāranayo <pb ed="V" n="1.0067" /> ñātabbo. <hi rend="bold">Anābhogarasā</hi>ti paṇītasukhepi tasmiṃ avanatipaṭipakkhakiccāti attho.</p>

<p rend="bodytext"><hi rend="bold">Puggalenā</hi>ti puggalādhiṭṭhānena. Kilesehi sampayuttānaṃ <hi rend="bold">ārakkhā. Tīraṇaṃ</hi> kiccassa pāragamanaṃ. <hi rend="bold">Pavicayo</hi> vīmaṃsā. <hi rend="bold">Ida</hi>nti satisampajaññaṃ. Yasmā tassa nāmakāyena sampayuttaṃ sukhanti imassa tasmā etamatthantiādinā sambandho. <hi rend="bold">Tassā</hi>ti jhānasamaṅgino. <hi rend="bold">Taṃsamuṭṭhānenā</hi>ti taṃ yathāvuttanāmakāyasampayuttaṃ sukhaṃ samuṭṭhānaṃ kāraṇaṃ yassa rūpassa tena taṃsamuṭṭhānena rūpena. <hi rend="bold">Assā</hi>ti yogino. <hi rend="bold">Yassā</hi>ti rūpakāyassa. <hi rend="bold">Phuṭattā</hi>ti atipaṇītena rūpena phuṭattā. <hi rend="bold">Etamatthaṃ dassento</hi>ti kāyikasukhahetubhūtarūpasamuṭṭhāpakanāmakāyasukhaṃ paṭisaṃvediyamāno eva jhānasamaṅgitākaraṇe kāriyopacārato ‘‘sukhañca kāyena paṭisaṃvedetī’’ti vuccatīti imamatthaṃ dassentoti attho. <hi rend="bold">Ya</hi>nti hetuatthe nipātoti āha <hi rend="bold">‘‘yaṃjhānahetū’’</hi>ti. <hi rend="bold">Sukhapāramippatte</hi>ti sukhassa ukkaṃsapariyantaṃ patte. Evametesaṃ pahānaṃ veditabbanti sambandho. Atha kasmā jhānesveva nirodho vuttoti sambandho.</p>

<p rend="title">Catutthajjhānakathāvaṇṇanā</p>

<p rend="bodytext"><hi rend="bold">Kattha cuppanna</hi>nti ettha <hi rend="bold">katthā</hi>ti hetumhi bhummaṃ, kasmiṃ hetumhi satīti attho. <hi rend="bold">Nānāvajjane</hi>ti appanāvīthiāvajjanato nānā bhinnaṃ purimavīthīsu āvajjanaṃ yassa upacārassa, tasmiṃ nānāvajjane. Visamanisajjāya uppannakilamatho visamāsanupatāpo. <hi rend="bold">Upacāre vā</hi>tiādi pakkhantaradassanaṃ ekāvajjanūpacārepi vāti attho. <hi rend="bold">Pītipharaṇenā</hi>ti iminā appanāvīthiyā viya ekavīthiyampi kāmāvacarapītiyā pharaṇamattassa abhāvaṃ dasseti. Domanassindriyassa assa siyā uppattīti sambandho. <hi rend="bold">Eta</hi>nti domanassindriyaṃ uppajjatīti sambandho. <hi rend="bold">Vitakkavicārappaccayepī</hi>ti <hi rend="bold">pi</hi>-saddo aṭṭhānappayutto. So ‘‘pahīnassā’’ti heṭṭhā vuttapadānantaraṃ yojetabbo <pb ed="M" n="1.0077" /> ‘‘pahīnassāpi domanassindriyassā’’ti. <hi rend="bold">Vitakkavicārabhāve</hi>ti ettha ‘‘uppajjati domanassindriya’’nti ānetvā sambandhitabbaṃ. Nimittatthe cetaṃ bhummaṃ, vitakkavicārabhāvahetūti attho. <hi rend="bold">Vitakkavicārā</hi>ti ettha <hi rend="bold">iti</hi>-saddo tasmāti etasmiṃ atthe daṭṭhabbo, tena yasmā etaṃ domanassindriyaṃ vitakkavicārapaccaye…pe… neva uppajjati, yattha pana uppajjati, tattha vitakkavicārabhāveyeva uppajjati. Yasmā ca appahīnāyeva dutiyajjhānūpacāre vitakkavicārā, tasmā tatthassa siyā uppattīti evamettha yojanā veditabbā.</p>

<p rend="bodytext"><hi rend="bold">Tatthā</hi>ti <pb ed="V" n="1.0068" /> dutiyajjhānūpacāre. <hi rend="bold">Assā</hi>ti domanassindriyassa. <hi rend="bold">Siyā uppattī</hi>ti idañca paccayamattadassanena sambhāvanamattato vuttaṃ. Domanassuppattisambhāvanāpi hi upacārakkhaṇeyeva kātuṃ yuttā, vitakkavicārarahite pana dutiyajjhānakkhaṇe taduppattisambhāvanāpi na yuttā kātunti. Itarathā kusalacittakkhaṇe akusaladomanassuppattiyā asambhavato ‘‘tatthassa siyā uppattī’’ti na vattabbaṃ siyā. Samīpatthe vā etaṃ bhummaṃ, upacārajjhānānantaravīthīsūti attho. <hi rend="bold">Dutiyajjhāne</hi>ti etthāpi anantaravīthīsupi na tveva uppajjatīti attho, evaṃ upari sukhindriyepi. Somanassindriyassa uppattīti sambandho. <hi rend="bold">Pahīnāti vuttā</hi>ti idaṃ ‘‘pañcannaṃ orambhāgiyānaṃ saṃyojanānaṃ parikkhayā’’ti vuttattā vuttaṃ. <hi rend="bold">Dukkhābhāvenā</hi>ti dukkhatābhāvena. Evaṃ <hi rend="bold">sukhābhāvenā</hi>ti etthāpi. <hi rend="bold">Etenā</hi>ti dukkhasukhapaṭikkhepavacanena. <hi rend="bold">Iṭṭhāniṭṭhaviparītānubhavanalakkhaṇā</hi>ti atiiṭṭhaatianiṭṭhānaṃ viparītassa majjhattārammaṇassa anubhavanalakkhaṇā, majjhattārammaṇampi hi iṭṭhāniṭṭhesu eva paviṭṭhaṃ tabbinimuttassa abhāvā.</p>

<p rend="centre">Jhānacatukkakathāvaṇṇanānayo niṭṭhito.</p>

<p rend="title">Pubbenivāsakathāvaṇṇanā</p>

<p rend="bodytext" n="12"><hi rend="paranum">12</hi><hi rend="dot">.</hi> Arūpajjhānānampi aṅgasamatāya catutthajjhāne saṅgahoti āha <hi rend="bold">kesañci abhiññāpādakānī</hi>tiādi, teneva vakkhati ‘‘aṭṭha samāpattiyo nibbattetvā’’tiādi (pārā. aṭṭha. 1.12). Tesu ca catutthajjhānameva abhiññāpādakaṃ nirodhapādakaṃ <pb ed="M" n="1.0078" /> hoti, na itarāni. Dūrakāraṇataṃ pana sandhāya ‘‘cattāri jhānānī’’ti nesampi ekato gahaṇaṃ katanti daṭṭhabbaṃ. <hi rend="bold">Cittekaggatatthānī</hi>ti idaṃ diṭṭhadhammasukhavihāraṃ sandhāya vuttanti āha <hi rend="bold">khīṇāsavāna</hi>ntiādi. <hi rend="bold">Sabbakiccasādhaka</hi>nti dibbavihārādisabbabuddhakiccasādhakaṃ. <hi rend="bold">Sabbalokiyalokuttaraguṇadāyaka</hi>nti iminā yathāvuttaṃ vipassanāpādakattādisabbaṃ sampiṇḍeti. Idañhi jhānaṃ bhagavato sabbabuddhaguṇadāyakassa maggañāṇassa padaṭṭhānattā evaṃ vuttanti daṭṭhabbaṃ. <hi rend="bold">Yathayida</hi>nti yathā idaṃ. <hi rend="bold">Abhinīhārakkhama</hi>nti iddhividhādiatthaṃ tadabhimukhaṃ nīharaṇayoggaṃ.</p>

<p rend="bodytext"><hi rend="bold">Jhānappaṭilābhapaccayāna</hi>nti jhānappaṭilābhahetukānaṃ jhānappaṭilābhaṃ nissāya uppajjanakānaṃ. <hi rend="bold">Pāpakāna</hi>nti lāmakānaṃ. <hi rend="bold">Icchāvacarāna</hi>nti icchāya vasena otiṇṇānaṃ nīvaraṇabhāvaṃ tadekaṭṭhatañca appattānaṃ attukkaṃsanādivasappavattānaṃ aho vata mameva satthā paṭipucchitvā bhikkhūnaṃ evarūpaṃ dhammaṃ deseyyātiādinayappavattānaṃ mānādīnaṃ. Potthakesu pana ‘‘jhānappaṭilābhapaccanīkāna’’ntipi <pb ed="V" n="1.0069" /> pāṭhaṃ likhanti, so pamādapāṭhoti gahetabbo ‘‘jhānappaṭilābhapaccanīkānaṃ nīvaraṇānaṃ abhāvassa nīvaraṇadūrībhāvena parisuddho’’ti evaṃ pubbe parisuddhapadeyeva vuttattā. <hi rend="bold">Sāratthadīpaniyaṃ</hi> (sārattha. ṭī. 1.12) pana ‘‘icchāvacarānanti icchāya avacarānaṃ icchāvasena otiṇṇānaṃ pavattānaṃ nānappakārānaṃ kopaappaccayānanti atthoti ayampi pāṭho ayutto evāti gahetabbaṃ. Tato eva ca <hi rend="bold">visuddhimagge</hi> ayaṃ pāṭho sabbena sabbaṃ na dassito’’ti vuttaṃ. Tattha ca nānappakārānaṃ kopaappaccayānanti evaṃ nīvaraṇabhāvappattadosānaṃ parāmaṭṭhattā ayaṃ pāṭho paṭikkhittoti veditabbo.</p>

<p rend="bodytext"><hi rend="bold">Abhijjhādīna</hi>nti ettha abhijjhā-saddena ca anīvaraṇasabhāvasseva lobhassa mānādīnañca gahaṇaṃ jhānappaṭilābhapaccayānanti anuvattamānattā. <hi rend="bold">Ubhayampī</hi>ti anaṅgaṇattaṃ vigatūpakkilesattañcāti etaṃ ubhayampi yathākkamaṃ <hi rend="bold">anaṅgaṇasuttavatthasuttā</hi>nusāreneva veditabbaṃ. Tesu ca suttesu kiñcāpi nīvaraṇasabhāvappattā thūladosāpi vuttā, tathāpi adhigatacatautthajjhānassa vasena vuttattā idha sukhumā eva te gahitā. Aṅgaṇupakkilesasāmaññena panettha suttānaṃ apadisanaṃ. Tathā hi ‘‘suttānusārenā’’ti vuttaṃ, na pana suttavasenāti.</p>

<p rend="bodytext">Pubbenivāsānussatiyaṃ <pb ed="M" n="1.0079" /> ñāṇaṃ pubbenivāsānussatiñāṇanti nibbacanaṃ dassento āha <hi rend="bold">pubbenivāsānussatimhī</hi>tiādi. Idāni pubbenivāsaṃ pubbenivāsānussatiṃ tattha ñāṇañca vibhāgato dassetuṃ <hi rend="bold">tatthā</hi>tiādi vuttaṃ. <hi rend="bold">Pubba</hi>-saddo atītabhavavisayo, <hi rend="bold">nivāsa</hi>-saddo ca kammasādhanoti āha ‘‘pubbe atītajātīsu nivutthakkhandhā’’ti. Nivutthatā cettha sakasantāne pavattatā, tenāha <hi rend="bold">anubhūtā</hi>tiādi. Idāni saparasantānasādhanavasena nivāsa-saddassa atthaṃ dassetuṃ ‘‘nivutthadhammā vā nivutthā’’ti vatvā taṃ vivarituṃ <hi rend="bold">gocaranivāsenā</hi>tiādi vuttaṃ. Gocarabhūtāpi hi dhammā ñāṇena nivutthā nāma honti, te pana saparaviññāṇagocaratāya duvidhāti dassetuṃ <hi rend="bold">attano</hi>tiādi vuttaṃ. Paraviññāṇaviññātāpi vā nivutthāti sambandho. Idhāpi paricchinnāti padaṃ ānetvā sambandhitabbaṃ. Anamataggepi hi saṃsāre attanā aviññātapubbānaṃ sattānaṃ khandhā pareheva kehici viññātattā paraviññāṇaviññātā nāma vuttā, tesaṃ anussaraṇaṃ purimato dukkaraṃ yehi parehi viññātatāya te paraviññāṇaviññātā nāma jātā, tesaṃ vattamānasantānānusārena viññātabbato. Te ca paraviññāṇaviññātā duvidhā parinibbutā aparinibbutāti. Tesu ca parinibbutānussaraṇaṃ dukkaraṃ sabbaso susamucchinnasantānattā. Taṃ pana sikhāppattaparaviññātaṃ pubbenivāsaṃ dassetuṃ ‘‘chinnavaṭumakānussaraṇādīsū’’ti vuttaṃ. Tattha <hi rend="bold">chinnavaṭumakā</hi> atīte parinibbutā khīṇāsavā chinnasaṃsāramaggattā <pb ed="V" n="1.0070" />. <hi rend="bold">Ādi</hi>-saddena aparinibbutānaṃ paraviññāṇaviññātānampi sīhokkantikavasaena anussaraṇaṃ gahitaṃ. Yāya satiyā pubbenivāsaṃ anussarati, sā pubbenivāsānussatīti ānetvā sambandhitabbaṃ.</p>

<p rend="bodytext"><hi rend="bold">Vihita</hi>-saddo vidha-saddapariyāyoti āha ‘‘anekavidha’’nti, bhavayoniādivasena bahuvidhanti attho. <hi rend="bold">Vihita</hi>nti vā payuttaṃ vaṇṇitanti atthaṃ gahetvā ‘‘anekehi pakārehi vihita’’nti vattabbe majjhepadalopaṃ katvā niddiṭṭhanti āha ‘‘anekehi…pe… saṃvaṇṇita’’nti. <hi rend="bold">Pakārehī</hi>ti nāmagottādipakārehi. <hi rend="bold">Saṃvaṇṇita</hi>nti buddhādīhi kathitaṃ. Anu-saddo anantaratthadīpakoti āha ‘‘abhininnāmitamatte evā’’ti, etena ca parikammassa āraddhataṃ dasseti. <hi rend="bold">Pūritapāramīnañhī</hi>tiādinā parikammaṃ vināpi siddhiṃ dasseti.</p>

<p rend="bodytext"><hi rend="bold">Āraddhappakāradassanatthe</hi>ti <pb ed="M" n="1.0080" /> anussarituṃ āraddhānaṃ pubbe nivutthakkhandhānaṃ dassanatthe. Jāyatīti jāti, bhavo. So ekakammamūlako ādānanikkhepaparicchinno khandhappabandho idha ‘‘jātī’’ti adhippetoti āha <hi rend="bold">ekampī</hi>tiādi. <hi rend="bold">Kappo</hi>ti asaṅkhyeyyakappo, so pana atthato kālo tathāpavattadhammamupādāya paññatto, tesaṃ vasenassa parihāni ca vaḍḍhi ca veditabbā. Saṃvaṭṭo saṃvaṭṭanaṃ vināso assa atthīti saṃvaṭṭo, asaṅkhyeyyakappo. Saṃvaṭṭena vināsena saha tiṭṭhati sīlenāti <hi rend="bold">saṃvaṭṭaṭṭhāyī</hi>. Evaṃ <hi rend="bold">vivaṭṭo</hi>tiādīsupi. Tattha vivaṭṭanaṃ vivaṭṭo, uppatti, vaḍḍhi vā. Tejena vināso <hi rend="bold">tejosaṃvaṭṭo. Vitthārato panā</hi>ti puthulato pana saṃvaṭṭasīmābhedo natthi, tenāha ‘‘sadāpī’’ti. Ekanagariyā viya assa jātakkhaṇe vikārāpajjanato jātikkhettavohāroti dassetuṃ ‘‘paṭisandhiādīsu kampatī’’ti vuttaṃ. <hi rend="bold">Ānubhāvo pavattatī</hi>ti tadantogadhānaṃ sabbesaṃ sattānaṃ rogādiupaddavo vūpasammatīti adhippāyo. <hi rend="bold">Yaṃ yāvatā vā pana ākaṅkheyyāti vutta</hi>nti yaṃ visayakkhettaṃ sandhāya ekasmiṃ eva khaṇe sabbattha sarena abhiviññāpanaṃ, attano rūpakāyadassanañca paṭijānantena bhagavatā ‘‘yāvatā vā pana ākaṅkheyyā’’ti vuttaṃ.</p>

<p rend="bodytext"><hi rend="bold">Etesū</hi>ti niddhāraṇe bhummaṃ. <hi rend="bold">Pavattaphalabhojano</hi>ti sayaṃpatitaphalāhāro, idañca tāpasakālaṃ sandhāya vuttaṃ. <hi rend="bold">Idhūpapattiyā</hi>ti idha carimabhave upapattiyā. <hi rend="bold">Ekagotto</hi>ti tusitagottena ekagotto. <hi rend="bold">Itare</hi>ti vaṇṇādayo. <hi rend="bold">Titthiyā</hi>ti kammaphalavādino. <hi rend="bold">Abhinīhāro</hi>ti abhinīhāropalakkhito puññañāṇasambharaṇakālo vutto. <hi rend="bold">Cutipaṭisandhivasenā</hi>ti attano parassa vā tasmiṃ tasmiṃ attabhāve cutiṃ disvā antarā kiñci anāmasitvā paṭisandhiyā eva gahaṇavasena evaṃ jānanaṃ icchitappadesokkamananti āha <hi rend="bold">tesañhī</hi>tiādi. <hi rend="bold">Ubhayathāpī</hi>ti khandhapaṭipāṭiyāpi <pb ed="V" n="1.0071" /> cutipaṭisandhivasenapi. <hi rend="bold">Sīhokkantavasenapī</hi>ti sīhanipātavasenapi. Kilesānaṃ ātāpanaparitāpanaṭṭhena vīriyaṃ ātāpoti āha ‘‘vīriyātāpenā’’ti.</p>

<p rend="title">Dibbacakkhuñāṇakathāvaṇṇanā</p>

<p rend="bodytext" n="13"><hi rend="paranum">13</hi><hi rend="dot">.</hi> Divi <pb ed="M" n="1.0081" /> bhavattā dibbanti devānaṃ pasādacakkhu vuccatīti āha ‘‘dibbasadisattā’’ti. <hi rend="bold">Dūrepī</hi>ti <hi rend="bold">pi</hi>-saddena sukhumassāpi ārammaṇassa gahaṇaṃ. Vīriyārambhavasena ijjhanato sabbāpi bhāvanā, padhānasaṅkhārasamannāgato vā iddhipādabhāvanāvisesato vīriyabhāvanāti āha ‘‘vīriyabhāvanābalanibbatta’’nti. <hi rend="bold">Dibbavihāravasenā</hi>ti kasiṇādijjhānacataukkavasena. Iminā dūrakāraṇatthe assa dibbabhāvamāha. <hi rend="bold">Dibbavihārasannissitattā</hi>ti iminā āsannakāraṇabhūtapādakajjhānato nibbattanti dibbavihārasannissitattāti imassa dibbavihārapaayāpannaṃ attanā sampayuttaṃ rūpāvacaracatutthajjhānaṃ nissayapaccayabhūtaṃ nissāya dibbacakkhuñāṇassa pavattattātipi attho. Divudhātussa jutigatiyogaṃ sandhāya <hi rend="bold">ālokapaaggahenā</hi>tiādi vuttaṃ. Tattha <hi rend="bold">ālokapariggahenā</hi>ti kasiṇālokapariggahavasena. <hi rend="bold">Dassanaṭṭhenā</hi>ti rūpadassanabhāvena, iminā ‘‘cakkhati rūpaṃ vibhāvetī’’ti nibbacanato cakkhuttaṃ dasseti. <hi rend="bold">Cakkhukiccakaraṇenā</hi>ti idaṃ cakkhumiva cakkhūti upamāya sadisanimittadassanaṃ, samavisamādidassanasaṅkhātassa cakkhukiccassa karaṇatoti attho.</p>

<p rend="bodytext"><hi rend="bold">Yathāhā</hi>ti <hi rend="bold">upakkilesasutta</hi>ppadesaṃ (ma. ni. 3.242) nidasseti. Tattha <hi rend="bold">vicikicchā</hi>tiādīsu bhagavato bodhimūle anabhisambuddhasseva dibbacakkhunā nānāvidhāni rūpāni passantassa ‘‘idaṃ nu kho kiṃ, idaṃ nu kho ki’’nti vicikicchā uppannā, tato pana vicikicchānivattanatthaṃ tāni rūpāni <hi rend="bold">amanasikaroto</hi> amanasikarontassa thinamiddhaṃ uppannaṃ, tato nivattanatthaṃ puna sabbarūpāni manasikaroto rakkhasādīsu chambhitattaṃ uppannaṃ, ‘‘kimettha bhāyitabba’’nti bhayavinodanavasena manasikaroto attano manasikārakosallaṃ paṭicca uppilasaṅkhātā samādhidūsikā gehasitapīti uppannā, tannisedhāya manasikāravīriyaṃ sithilaṃ karontassa kāyālasiyasaṅkhātaṃ duṭṭhullaṃ, tannisedhāya puna vīriyaṃ paggaṇhato accāraddhavīriyaṃ, puna tannisedhāya vīriyaṃ sithilayato atilīnavīriyaṃ uppannaṃ, tannisedhetvā dibbarūpāni passato abhijappāsaṅkhātā taṇhā uppannā, tannisedhāya hīnādinānārūpāni manasikaroto nānārammaṇavikkhepasaṅkhātā nānattasaññā uppannā. Puna taṃ vihāya ekameva manasikaroto atinijjhāyitattaṃ rūpānaṃ ativiya <pb ed="M" n="1.0082" /> cintanaṃ uppannaṃ. <hi rend="bold">Obhāsa</hi>nti parikammasamuṭṭhitaṃ obhāsaṃ <pb ed="V" n="1.0072" />. <hi rend="bold">Na ca rūpāni passāmī</hi>ti ‘‘parikammobhāsamanasikārapasutatāya dibbacakkhunā rūpāni na passāmī’’ti evaṃ uppattikkamasahito attho veditabbo, manussānaṃ idanti mānusakaṃ mānusakacakkhugocaraṃ thūlarūpaṃ vuccati. Tadeva manussānaṃ dassanūpacārattā manussūpacāroti āha ‘‘manussūpacāraṃ atikkamitvā’’ti. <hi rend="bold">Rūpadassanenā</hi>ti dūrasukhumādirūpadassanena.</p>

<p rend="bodytext">Yasmā niyamena purejātaṭṭhitarūpārammaṇaṃ dibbacakkhuñāṇaṃ āvajjanaparikammehi vinā na uppajjati, na ca uppajjamānaṃ bhijjamānaṃ rūpamassa ārammaṇaṃ hoti dubbalattā, cuticittañca kammajarūpassa bhaṅgakkhaṇe eva uppajjati, paṭisandhicittañca upapattikkhaṇe, tasmā āha <hi rend="bold">cutikkhaṇe</hi>tiādi. Rūpadassanamevettha sattadassananti <hi rend="bold">cavamāne</hi>tiādinā puggalādhiṭṭhānena vuttaṃ. <hi rend="bold">Abhirūpe virūpetipī</hi>ti idaṃ vaṇṇa-saddassa saṇṭhānavācakataṃ sandhāya vuttaṃ mahantaṃ hatthirājavaṇṇaṃ abhinimminitvātiādīsu (saṃ. ni. 1.138) viya. Sundaraṃ gatiṃ gatā sugatāti āha ‘‘sugatigate’’ti. <hi rend="bold">Iminā pana padenā</hi>ti yathākammupageti iminā padena.</p>

<p rend="bodytext">Nerayikānaṃ aggijālasatthanipātādīhi vibhinnasarīravaṇṇaṃ disvā tadanantarehi kāmāvacarajavaneheva ñātaṃ tesaṃ dukkhānubhavanampi dassanaphalāyattatāya ‘‘dibbacakkhukiccamevā’’ti vuttaṃ. <hi rend="bold">Evaṃ manasikarotī</hi>ti tesaṃ kammassa ñātukāmatāvasena pādakajjhānaṃ samāpajjitvā vuṭṭhāya parikammavasena kinnu khotiādinā manasikaroti. Athassa taṃ kammaṃ ārammaṇaṃ katvā āvajjanaparikammādīnaṃ upari uppannena rūpāvacaracatutthajjhānena sampayuttaṃ yaṃ ñāṇaṃ uppajjati, idaṃ yathākammupagañāṇaṃ nāmāti yojanā. Devānaṃ dassanepi eseva nayo. <hi rend="bold">Visuṃ parikamma</hi>nti pubbenivāsādīnaṃ viya dibbacakkhuñāṇaparikammaṃ vinā visuṃ parikammaṃ natthi. Keci panettha ‘‘pādakajjhānasamāpajjanaparikammehi kiccaṃ natthi, kinnu kho kammantiādimanasikārānantarameva kammaṃ. Kammasīsena taṃsampayutte ca dhamme ārammaṇaṃ katvā appanāvīthi uppajjati. Evamanāgataṃsañāṇepi, teneva visuṃ parikammaṃ nāma natthi…pe… dibbacakkhunā saheva ijjhantīti vutta’’nti vadanti. Taṃ na gahetabbaṃ vasībhūtānampi abhiññānaṃ pādakajjhānādiparikammaṃ vinā anuppattito. Pādakajjhānādimattena ca visuṃ parikammaṃ nāma na hotīti dibbacakkhunāva etāni ñāṇāni <pb ed="M" n="1.0083" /> siddhānīti gahetabbaṃ. <hi rend="bold">Evaṃ anāgataṃsañāṇassāpī</hi>ti dibbacakkhunā diṭṭhassa sattassa anāgate pavattiṃ ñātukāmatāya pādakajjhānādīnamanantaraṃ ñāṇabalānurūpaṃ anāgatesu anekakappesu uppajjanārahe pubbe attabhāvapariyāpanne <pb ed="V" n="1.0073" /> pañcakkhandhe tappaṭibaddhe tadārammaṇe ca sabbe lokiyalokuttaradhamme sammutiñca ekakkhaṇe ālambitvā uppajjanakassa catutthajjhānasampayuttassa anāgataṃsañaāṇassāpi visuṃ parikammaṃ nāma natthīti yojanā.</p>

<p rend="bodytext">Keci panettha ‘‘pubbenivāsānussatiyaṃ viya nāmagottādigahaṇampi attheva, tañca na abhiññākkhaṇe, atha kho tadanantaresu kāmāvacarajavanakkhaṇesu eva hoti nāmaparikappakāle itaraparikappāsambhavā kammenuppattiyañca pariyantābhāvā. Sabbaparikammanimittesu pana dhammesu atthesupi ekakkhaṇe abhiññāya diṭṭhesu yathārucivasena pacchā evaṃnāmotiādinā kāmāvacaracittena vikappo uppajjati cakkhunā diṭṭhesu bahūsu rūpesu thambhakumbhādivikappo viya. Yañca kattha avikappitaṃ, tampi vikappanārahanti sabbaṃ nāmagottādito vikappitameva hoti. Yathā cettha, evaṃ pubbenivāsānussatiyampi parikappārahatampi sandhāya <hi rend="bold">pāḷiyaṃ</hi> evaṃnāmotiādinā apadesasahitameva vutta’’nti vadanti. Aññe pana ‘‘nāmagottādikaṃ sabbampi ekakkhaṇe paññāyati, abhirucitaṃ pana vacasā voharantī’’ti vadanti, tepi atthato purimehi sadisā eva, pubbe diṭṭhassa puna vohārakālepi parikappetabbato parikappārahadhammadassanameva tehipi atthato upagataṃ. Eke pana ‘‘so tato cuto amutra udapādintiādivacanato kameneva atītānāgatadhammajānanena nāmagottādīhi saddhiṃ gahaṇaṃ sukara’’nti vadanti, taṃ ayuttameva buddhānampi sabbaṃ ñātuṃ asakkuṇeyyatāya sabbaññutāhānippasaṅgato. <hi rend="bold">Pāḷiyaṃ</hi> ime vata bhontotiādi yathākammupagañāṇassa pavattiākāradassanaṃ. Kāyavācādi cettha kāyavacīviññattiyo.</p>

<p rend="bodytext"><hi rend="bold">Bhāriya</hi>nti ānantariyasadisattā vuttaṃ. Khamāpane hi asati ānantariyameva. <hi rend="bold">Tassā</hi>ti bhāriyasabhāvassa upavādassa. <hi rend="bold">Mahallako</hi>ti kevalaṃ vayasāva mahallako, na ñāṇena, ‘‘nāyaṃ kiñci lokavohāramattampi jānāti, parisadūsako eva amhākaṃ lajjitabbassa karaṇato’’ti adhippāyena hīḷetvā vuttattā guṇaparidhaṃsanena upavadatīti veditabbaṃ. <hi rend="bold">Āvuso</hi>tiādinā <pb ed="M" n="1.0084" /> thero uparimagguppattimassa ākaṅkhanto karuṇāya attānamāvikāsi. <hi rend="bold">Pākatikaṃ ahosī</hi>ti maggāvaraṇaṃ nāhosīti adhippāyo. <hi rend="bold">Attanā vuḍḍhataro</hi>ti sayampi vuḍḍho. Etthāpi ‘‘ukkuṭikaṃ nisīditvā’’ti <hi rend="bold">visuddhimagge</hi> vuttaṃ. Anāgāmī arahā ca āyatiṃ saṃvaratthāya na khameyyuṃ, sesā dosenapīti āha ‘‘sace so na khamatī’’ti.</p>

<p rend="bodytext">Ye ca…pe… samādapenti, tepi micchādiṭṭhikammasamādānāti yojetabbaṃ. <hi rend="bold">Sīlasampanno</hi>tiādīsu <pb ed="V" n="1.0074" /> nippariyāyato aggamaggaṭṭho adhippeto tasseva aññārādhanā niyamato, sesāpi vā pacchimabhavikā sīlādīsu ṭhitā tesampi aññuppattiniyamato. <hi rend="bold">Añña</hi>nti arahattaphalaṃ. <hi rend="bold">Evaṃ sampada</hi>nti evaṃ nibbattikaṃ. Yathā taṃ avirajjhanakanibbattikaṃ, evamidampi etassa niraye nibbattananti attho. Yaṃ sandhāya ‘‘evaṃsampadamida’’nti niddiṭṭhaṃ, taṃ dassetuṃ <hi rend="bold">taṃ vāca</hi>ntiādi vuttaṃ. <hi rend="bold">Taṃ vāca</hi>nti ariyūpavādaṃ. <hi rend="bold">Citta</hi>nti ariyūpavādakacittaṃ. <hi rend="bold">Diṭṭhi</hi>nti ariyūpavāde dosābhāvadassanadiṭṭhiṃ. ‘‘Sabbametaṃ pajahissāmī’’ti cittena accayaṃ desetvā khamāpanavasena appahāya appaṭinissajjitvā. <hi rend="bold">Yathābhataṃ nikkhitto evaṃ niraye</hi>ti yathā nirayapālehi āharitvā niraye ṭhapito, evaṃ niraye ṭhapito eva, ariyūpavādenevassa idaṃ niyamena niraye nibbattanaṃ yathā maggena phalaṃ sampajjati, evaṃ sampajjanakanti adhippāyo.</p>

<p rend="bodytext">Micchādiṭṭhi sabbapāpamūlattā paramā padhānā yesaṃ vajjānaṃ tāni micchādiṭṭhiparamāni vajjāni, sabbavajjehi micchādiṭṭhiyeva paramaṃ vajjanti attho. Avītarāgassa maraṇato paraṃ nāma bhavantarupādānamevāti āha ‘‘paraṃ maraṇāti tadanantaraṃ abhinibbattakkhandhaggahaṇe’’ti. Yena tiṭṭhati, tassa upacchedeneva kāyo bhijjatīti āha ‘‘kāyassa bhedāti jīvitindriyassupacchedā’’ti. Eti etasmā sukhanti ayo, puññaṃ. <hi rend="bold">Āyassā</hi>ti āgamanassa, hetussa vā. Ayati iṭṭhārammaṇādīhi pavattatīti āyo, assādo. <hi rend="bold">Asurasadisa</hi>nti petāsurasadisaṃ.</p>

<p rend="title">Āsavakkhayañāṇakathāvaṇṇanā</p>

<p rend="bodytext" n="14"><hi rend="paranum">14</hi><hi rend="dot">.</hi><hi rend="bold">Sarasalakkhaṇapaṭivedhenā</hi>ti <pb ed="M" n="1.0085" /> sabhāvasaṅkhātassa lakkhaṇassa asammohato paṭivijjhanena. <hi rend="bold">Nibbattika</hi>nti nipphādanaṃ. <hi rend="bold">Yaṃ ṭhānaṃ patvā</hi>ti yaṃ nibbānaṃ maggassa ārammaṇapaccayaṭṭhena ṭhānaṃ kāraṇabhūtaṃ āgamma. <hi rend="bold">Appavatti</hi>nti appavattihetuṃ. <hi rend="bold">Kilesavasenā</hi>ti yesaṃ āsavānaṃ khepanena idaṃ ñāṇaṃ āsavakkhayañāṇaṃ jātaṃ, tesaṃ kilesānaṃ vasena, tesaṃ āsavānaṃ vasena sabbakilesānaṃ saṅgahaṇato <hi rend="bold">pariyāyato</hi> pakārantaratoti attho. <hi rend="bold">Pāḷiyaṃ</hi> atītakālavasena ‘‘abbhaññāsi’’nti vatvāpi abhisamayakāle tassa tassa jānanassa paccuppannataṃ upādāya ‘‘evaṃ jānato evaṃ passato’’ti vattamānakālena niddeso kato. Kāmāsavādīnaṃ vimuccaneneva tadavinābhāvato diṭṭhāsavassāpi vimutti veditabbā.</p>

<p rend="bodytext">‘‘Khīṇā jātī’’ti jānanaṃ kilesakkhayapaccavekkhaṇavasena, vusitaṃ brahmacariyantiādijānanaṃ <pb ed="V" n="1.0075" /> maggaphalanibbānapaccavekkhaṇavasena hotīti āha ‘‘khīṇā jātītiādīhi tassa bhūmi’’nti. Tattha <hi rend="bold">bhūmi</hi>nti visayaṃ, tīsu kālesupi jātikkhayaṃ pati ujukameva vāyāmāsambhavepi taṃ pati vāyāmakaraṇassa sātthakataṃ, tassa anāgatakkhandhānuppattiphalatañca dassetuṃ <hi rend="bold">yā panā</hi>tiādi vuttaṃ. <hi rend="bold">Yā pana maggassa abhāvitattā</hi>tiādinā hi maggenāvihatakileseheva āyatiṃ khandhānaṃ jāti hessati, tesañca kilesānaṃ maggena vināse sati khandhā na jāyissanti, kilesānañca tekālikatāya jātiyaṃ vuttanayena kenaci paccayena vināsayogepi cittasantāne kilesaviruddhaariyamaggakkhaṇuppādanameva tabbināso viruddhapaccayopanipātena āyatiṃ anuppajjanato bījasantāne aggikkhandhopanipātena āyatiṃ bījattānuppatti viya, iti maggakkhaṇuppattisaṅkhātakilesābhāvena kilesaphalānaṃ khandhānaṃ āyatiṃ anuppattiyeva jātikkhayoti ayamattho vibhāvīyati, tenāha ‘‘maggassa bhāvitattā anuppādadhammataṃ āpajjanena khīṇā’’ti. Ettha cāyamattho kilesābhāvasaṅkhātassa maggassa bhāvitattā uppāditattā paccayābhāvena anuppajjantī khandhānaṃ jāti tena āyatiṃ anuppajjanasaṅkhātena anuppādadhammataṃ āpajjanena vohārato khīṇā me jātīti. Na hi saṅkhatadhammānaṃ paccayantarena vināso sambhavati, sambhave ca <pb ed="M" n="1.0086" /> tassa paccayantaratādippasaṅgato. Tabbiruddhakkhaṇuppādanameva tabbināsuppādanaṃ. <hi rend="bold">Ta</hi>nti khīṇajātiṃ abbhaññāsinti sambandho. <hi rend="bold">Itthattāyā</hi>ti ime pakārā itthaṃ, tabbhāvo itthattaṃ, tadatthāya. <hi rend="bold">Dassento</hi>ti nigamanavasena dassentoti.</p>

<p rend="centre">Vijjāttayakathāvaṇṇanānayo niṭṭhito.</p>

<p rend="title">Upāsakattapaṭivedanākathāvaṇṇanā</p>

<p rend="bodytext" n="15"><hi rend="paranum">15</hi><hi rend="dot">.</hi><hi rend="bold">Aññāṇa</hi>nti <hi rend="bold">dhi</hi>-saddayogena sāmiatthe upayogavacanaṃ. <hi rend="bold">Pādānī</hi>ti pāde. <hi rend="bold">Yasasā</hi>ti parivārena. <hi rend="bold">Kotūhalacchare</hi>ti kotūhale acchare ca. <hi rend="bold">Aya</hi>nti amikkanta-saddo. Nayidaṃ āmeḍitavasena dvikkhattuṃ, atha kho atthadvayavasenāti dassento <hi rend="bold">atha vā</hi>tiādimāha. Avisesena atthasāmaññena nipphanno abhikkantanti bhāvanapuṃsakaniddeso, desanāpasādādivisesāpekkhāyapi tatheva tiṭṭhati pubbe nipphannattāti āha ‘‘abhikkantaṃ…pe… pasādo’’ti. <hi rend="bold">Adhomukhaṭhapitaṃ</hi> kenaci. <hi rend="bold">Heṭṭhāmukhajātaṃ</hi> sayameva. <hi rend="bold">Pariyāyehī</hi>ti pakārehi, arasarūpattādipaṭipādakakāraṇehi vā.</p>

<p rend="bodytext">Gamudhātussa <pb ed="V" n="1.0076" /> dvikammakattābhāvā gotamaṃ saraṇanti idaṃ padadvayampi na upayogavacanaṃ. Api ca kho purimameva, pacchimaṃ pana paccattavacananti dassetuṃ ‘‘gotamaṃ saraṇanti gacchāmī’’ti vuttaṃ. Tena ca iti-saddo luttaniddiṭṭhoti dasseti. <hi rend="bold">Aghassā</hi>ti aghato pāpato. <hi rend="bold">Tātā</hi>ti hi padaṃ apekkhitvā nissakkasseva yuttattā. <hi rend="bold">Adhigatamagge sacchikatanirodhe</hi>ti padadvayenāpi phalaṭṭhā eva dassitā, na maggaṭṭhāti dassento ‘‘yathānusiṭṭhaṃ paṭipajjamāne cā’’ti āha. <hi rend="bold">Vitthāro</hi>ti iminā ‘‘yāvatā, bhikkhave, dhammā saṅkhatā vā asaṅkhatā vā, virāgo tesaṃ aggamakkhāyatī’’ti (itivu. 90; a. ni. 4.34) vuttapadaṃ saṅgaṇhāti. <hi rend="bold">Aneja</hi>nti nittaṇhaṃ. <hi rend="bold">Appaṭikūla</hi>nti avirodhatthadīpanato aviruddhasuciṃ paṇītaṃ vā. Vācāya paguṇīkattabbato, pakaṭṭhehi saddatthaguṇehi yogato vā <hi rend="bold">paguṇaṃ. Saṃhato</hi>ti ghaṭito sameto <pb ed="M" n="1.0087" />. <hi rend="bold">Yatthā</hi>ti yesu purisayugesūti sambandho. <hi rend="bold">Aṭṭha ca puggaladhammadasā te</hi>ti te aṭṭha puggalā ariyadhammassa diṭṭhattā dhammadasā.</p>

<p rend="bodytext"><hi rend="bold">Saraṇa</hi>ntiādīsu ayaṃ saṅkhepattho – bhayahiṃsanādiatthena ratanattayaṃ <hi rend="bold">saraṇaṃ</hi> nāma, tadeva me ratanattayaṃ tāṇaṃ leṇaṃ parāyaṇanti buddhasubuddhatādiguṇavasena tapparāyaṇatākārappavatto cittuppādo <hi rend="bold">saraṇagamanaṃ</hi> nāma. Yathāvuttena iminā cittuppādena samannāgato <hi rend="bold">saraṇaṃ gacchati</hi> nāma. Etassa ca saraṇagamanassa lokiyalokuttaravasena duvidho pabhedo. Tattha lokuttaraṃ saraṇagamanūpakkilesasamucchedena maggakkhaṇeyeva sijjhati. Lokiyasaraṇagamanaṃ catudhā pavattati ahaṃ attānaṃ buddhassa pariccajāmītiādinā attaniyyātanena, yathāvuttatapparāyaṇatāya, sissabhāvūpagamanena, paṇipātena cāti. Sabbatthāpi cettha seṭṭhadakkhiṇeyyabhāvavaseneva saraṇagamanaṃ hoti, na ñātibhayācariyādivasenāti veditabbaṃ. Evaṃ ñātiādivasena titthiyaṃ vandato saraṇaṃ na bhijjati, dakkhiṇeyyabhāvena aññaṃ vandato saraṇaṃ bhijjati. Lokiyassa saraṇagamanassa nibbānappattiniyamaṃ sadisaphalaṃ saraṇagatassa anāgate nibbānappattiniyamato. Sabbalokiyasampattisamadhigamo pana apāyadukkhādisamatikkamo ca ānisaṃsaphalaṃ. Tīsu vatthūsu cassa saṃsayamicchāñāṇādi saṃkileso. Bhedopissa sāvajjānavajjavasena duvidho. Tattha paṭhamo micchādiṭṭhipubbakehi titthiyapaṇipātādīhi hoti, so ca aniṭṭhaphalattā sāvajjo. Anavajjo pana kālakiriyāya hoti. Lokuttarasaraṇagamanassa sabbathā saṃkileso vā bhedo vā natthīti veditabbaṃ.</p>

<p rend="bodytext"><hi rend="bold">Ko upāsako</hi>tiādi upāsakattasarūpakāraṇādipucchā. Tattha yo gahaṭṭho manusso vā amanusso vā vuttanayena tisaraṇaṃ gato, ayaṃ <hi rend="bold">upāsako</hi>. Yo ca saraṇagamanādikiriyāya ratanattayaṃ <pb ed="V" n="1.0077" /> upāsanato ‘‘upāsako’’ti vuccati. Pañca veramaṇiyo cassa <hi rend="bold">sīlaṃ</hi>. Pañcamicchāvāṇijjādipāpājīvaṃ pahāya dhammena samena jīvitakappanamassa <hi rend="bold">ājīvo</hi>. Assaddhiyadussīlatādayo upāsakattassa <hi rend="bold">vipatti,</hi> tadabhāvo <hi rend="bold">sampattī</hi>ti veditabbā.</p>

<p rend="bodytext"><hi rend="bold">Vihāraggenā</hi>ti <pb ed="M" n="1.0088" /> ovarakādivasanaṭṭhānakoṭṭhāsena. <hi rend="bold">Ajjabhāva</hi>nti asmiṃ ahani pavattaṃ pasādādiṃ. Kāyaviññattihetuko sarīrāvayavo <hi rend="bold">kāyaṅgaṃ</hi>. Vacīviññattihetukaṃ oṭṭhajivhādi <hi rend="bold">vācaṅgaṃ. Acopetvā</hi>ti acāletvā. Etena ca vacīpavattiyā pubbabhāge ṭhānakaraṇānaṃ calanapaccayo vāyodhātuyā vikārākāro visuṃ kāyaviññatti na hoti, tena visuṃ viññāpetabbassa adhippāyassa abhāvā vacīviññattiyameva saṅgayhati tadupakārattā. Yathā kāyena kāyakaṇḍuyanādīsu sadduppattihetubhūto pathavīdhātuyā ākāravikāro visuṃ adhippāyassa aviññāpanato vacīviññatti na hoti, evamayampīti dasseti. Adhippāyaviññāpanato hetā viññattiyo nāma jātā, na kevalaṃ vāyupathavīnaṃ calanasadduppattipaccayabhūtavikārākāramattatāya. Evañca bahiddhā rukkhādīsu calanasadduppattipaccayānaṃ yathāvuttappakārānaṃ vikārākārānaṃ aviññattitā samatthitā hotīti veditabbā. Keci <hi rend="bold">vācaṅga</hi>nti ‘‘hotu sādhū’’ti evamādivācāya avayavantiādiṃ vadanti, taṃ acopetvāti iminā na sameti. <hi rend="bold">Khantiṃ cāretvā</hi>ti anumatiṃ pavattetvā. ‘‘Khantiṃ dhāretvā’’tipi pāṭho, bahi anikkhamanavasena gaṇhitvāti attho. <hi rend="bold">Paṭimukho</hi>ti bhagavati paṭinivattamukho, tenāha ‘‘apakkamitvā’’ti.</p>

<p rend="bodytext" n="16"><hi rend="paranum">16</hi><hi rend="dot">.</hi> Yācadhātussa dvikammakattā ‘‘bhagavā vassāvāsaṃ yācito’’ti vuttaṃ. <hi rend="bold">Susassakālepī</hi>ti vuttamevatthaṃ pākaṭaṃ kātuṃ ‘‘atisamagghepī’’ti vuttaṃ. Ativiya appagghepi yadā kiñcideva datvā bahuṃ pubbaṇṇāparaṇṇaṃ gaṇhanti, tādise kālepīti attho. <hi rend="bold">Bhikkhamānā</hi>ti yācamānā. <hi rend="bold">Vuttasassa</hi>nti vapitasassaṃ. <hi rend="bold">Tatthā</hi>ti verañjāyaṃ, etena ‘‘vuttaṃ salākā eva hoti etthāti salākāvuttā’’ti visesanassa paranipātena nibbacanaṃ dasseti. Atha vā ‘‘sabbaṃ sassaṃ salākāmattameva vuttaṃ nibbattaṃ sampannaṃ etthāti salākāvuttā’’tipi nibbacanaṃ daṭṭhabbaṃ, tenāha ‘‘salākā eva sampajjatī’’ti. ‘‘Salākāya vuttaṃ jīvikā etissanti salākāvuttā’’tipi nibbacanaṃ dassetuṃ <hi rend="bold">salākāya vā</hi>tiādi vuttaṃ. <hi rend="bold">Dhaññakaraṇaṭṭhāne</hi>ti dhaññaminanaṭṭhāne. <hi rend="bold">Vaṇṇajjhakkha</hi>nti kahāpaṇaparikkhakaṃ.</p>

<p rend="bodytext"><hi rend="bold">Uñchena paggahenā</hi>ti ettha <hi rend="bold">paggahenā</hi>ti pattena, taṃ gahetvāti attho. Paggayhati etena bhikkhāti <pb ed="V" n="1.0078" /> hi paggaho, patto. Tenāha <hi rend="bold">paggahena</hi><pb ed="M" n="1.0089" /><hi rend="bold">yo uñcho</hi>tiādi. Atha vā <hi rend="bold">paggahenā</hi>ti gahaṇena, uñchatthāya gahetabbo pattoti sijjhatīti āha ‘‘pattaṃ gahetvā’’ti.</p>

<p rend="bodytext">Gaṅgāya uttaradisāpadeso uttarāpatho, so nivāso etesaṃ, tato vā āgatāti uttarāpathakā, tenāha <hi rend="bold">uttarāpathavāsikā</hi>tiādi. ‘‘Uttarāhakā’’tipi pāṭho, so eva attho niruttinayena. <hi rend="bold">Mandira</hi>nti assasālaṃ. ‘‘Mandara’’ntipi likhanti, taṃ na sundaraṃ. Sā ca mandirā yasmā parimaṇḍalākārena bahuvidhā ca katā, tasmā ‘‘assamaṇḍalikāyo’’ti vuttā.</p>

<p rend="bodytext">Gaṅgāya dakkhiṇāya disāya deso dakkhiṇāpatho, tattha jātā manussā <hi rend="bold">dakkhiṇāpathamanussā</hi>. Buddhaṃ mamāyanti mamevāyanti gaṇhanasīlā <hi rend="bold">buddhamāmakā,</hi> evaṃ sesesupi. <hi rend="bold">Eva</hi>nti pacchā vuttanayena atthe gayhamāne. <hi rend="bold">Paṭivīsa</hi>nti koṭṭhāsaṃ. <hi rend="bold">Tadupiya</hi>nti tadanurūpaṃ tappahonakaṃ. <hi rend="bold">Laddhā</hi>ti labhitvā no hotīti sambandho. ‘‘Laddho’’ti vā pāṭho, upaṭṭhākaṭṭhānaṃ neva labhinti attho. Ñāti ca pasatthatamaguṇayogato seṭṭho cāti <hi rend="bold">ñātiseṭṭho. Evarūpesu ṭhānesu ayameva patirūpo</hi>ti āmisassa dullabhakālesu parikathobhāsādiṃ akatvā paramasallekhavuttiyā ājīvasuddhiyaṃ ṭhatvā bhagavato adhippāyānuguṇaṃ āmisaṃ vicārentena nāma ñātisinehayuttena ariyasāvakeneva kātuṃ yuttanti adhippāyo.</p>

<p rend="bodytext"><hi rend="bold">Mārāvaṭṭanāyā</hi>ti mārena katacittaparivaṭṭanena, cittasammohanenāti attho. <hi rend="bold">Tampī</hi>ti uttarakuruṃ vā tidasapuraṃ vā āvaṭṭeyya.</p>

<p rend="gatha1">‘‘Phussassāhaṃ pāvacane, sāvake paribhāsayiṃ;</p>

<p rend="gathalast">Yavaṃ khādatha bhuñjatha, mā ca bhuñjatha sālayo’’ti. (apa. thera 1.39.88) –</p>

<p rend="unindented"><hi rend="bold">Apadāne</hi> vuttassa akusalassa tadā okāsakatattā. <hi rend="bold">Nibaddhadānassā</hi>ti ‘‘dassāmā’’ti vācāya niyamitadānassa. <hi rend="bold">Appitavattassā</hi>ti kāyena atiharitvā dinnavatthunopi. <hi rend="bold">Visahatī</hi>ti sakkoti. <hi rend="bold">Saṅkhepenā</hi>ti nīhārena. <hi rend="bold">Byāmappabhāyā</hi>ti samantato heṭṭhā ca upari ca asītihatthamatte ṭhāne ghanībhūtāya chabbaṇṇāya pabhāya, yato chabbaṇṇaraṃsiyo taḷākato mātikāyo viya nikkhamitvā dasasu disāsu <pb ed="M" n="1.0090" /> dhāvanti, sā yasmā byāmamattā viya khāyati, tasmā ‘‘byāmappabhā’’ti vuccati. Yasmā anubyañjanāni ca paccekaṃ bhagavato sarīre pabhāsampattiyuttā <pb ed="V" n="1.0079" /> ākāse candasūriyādayo viya vibhātā virocanti, tasmā tāni byāmappabhāya saha kenaci anabhibhavanīyāni vuttāni.</p>

<p rend="bodytext"><hi rend="bold">Anatthasañhite</hi>ti ghātāpekkhaṃ sāmiatthe bhummavacanaṃ, tenāha ‘‘tādisassa vacanassa ghāto’’ti. Attho dhammadesanāya hetu uppajjati ettha, dhammadesanādiko vā attho uppajjati etāyāti <hi rend="bold">aṭṭhuppatti,</hi> paccuppannavatthu.</p>

<p rend="bodytext"><hi rend="bold">Ekaṃ gahetvā</hi>ti dhammadesanāsikkhāpadapaññattisaṅkhātesu dvīsu dhammadesanākāraṇaṃ gahetvā. <hi rend="bold">Ratticchedo vā</hi>ti sattāhakaraṇīyavasena gantvā bahi aruṇuṭṭhāpanavasena vutto, na vassacchedavasena tassa visuṃ vuccamānattā. Etena ca vassacchedapaccaye sattāhakaraṇīyena gamanaṃ anuññātanti veditabbaṃ. <hi rend="bold">Na kismiñcī</hi>ti kismiñci guṇe sambhāvanāvasena na maññanti. <hi rend="bold">Pacchā sīlaṃ adhiṭṭhaheyyāmā</hi>ti ājīvahetu santaguṇappakāsanena ājīvavipattiṃ sandhāya vuttaṃ. <hi rend="bold">Atimaññissatī</hi>ti avamaññissati.</p>

<p rend="bodytext" n="17"><hi rend="paranum">17</hi><hi rend="dot">.</hi> ‘‘Āyasmāti piyavacanameta’’nti uccanīcajanasāmaññavasena vatvā puna uccajanāveṇikavaseneva dassento ‘‘garugāravasappatissādhivacana’’nti āha. Tattha saha patissayena nissayenāti <hi rend="bold">sappatisso,</hi> sanissayo, tassa garuguṇayuttesu gāravavacananti attho. Idha pana vacanameva adhivacanaṃ. <hi rend="bold">Pappaṭakoja</hi>nti ādikappe udakūpari paṭhamaṃ pathavībhāvena sañjātaṃ navanītapiṇḍasadisaṃ udakepi uppilanasabhāvaṃ avilīyanakaṃ atisiniddhamadhuraṃ anekayojanasahassabahalaṃ rasātalasaṅkhātaṃ pathavojaṃ. Yaṃ ādikappikehi manussehi rasataṇhāya gahetvā bhuñjamānaṃ tesaṃ kammabalena uparibhāge kakkhaḷabhāvaṃ āpajjitvā heṭṭhā purimākāreneva ṭhitaṃ, yassa ca balena ayaṃ mahāpathavī sapabbatasamuddakānanā heṭṭhāudake animujjamānā avikiriyamānā kullupari viya niccalā tiṭṭhati, taṃ pathavīsāramaṇḍanti attho, tenāha <hi rend="bold">pathavīmaṇḍo</hi>tiādi. <hi rend="bold">Sampanna</hi>nti madhurarasena upetaṃ, tenāha ‘‘sādurasa’’nti. <hi rend="bold">Upapannaphalo</hi>ti <pb ed="M" n="1.0091" /> bahuphalo. ‘‘Nimmakkhika’’nti vatvā puna ‘‘nimmakkhikaṇḍa’’nti makkhikaṇḍānampi abhāvaṃ dasseti. <hi rend="bold">Ye pathavīnissitā pāṇā, te tattha saṅkāmessāmī</hi>ti ettha manussāmanussatiracchānagatitthīnampi hatthasaṅkāmane kiṃ anāmāsadoso na hotīti? Na hoti, kasmā? ‘‘Anāpatti, bhikkhave, iddhimassa iddhivisaye’’ti (pārā. 159) vacanato, teneva bhagavāpi anāmāsadosaṃ adassetvā ‘‘vipallāsampi sattā paṭilabheyyu’’nti āha, khuddako <hi rend="bold">gāmo</hi>. Mahanto sāpaṇo <hi rend="bold">nigamo. Padavītihārenā</hi>ti padanikkhepena.</p>

<p rend="title">Vinayapaññattiyācanakathāvaṇṇanā</p>

<p rend="bodytext" n="18"><hi rend="paranum">18</hi><hi rend="dot">.</hi><hi rend="bold">Vinayapaññattiyā</hi><pb ed="V" n="1.0080" /><hi rend="bold">mūlato pabhutī</hi>ti pārājikādigarukānaṃ, tadaññesañca sikkhāpadānaṃ pātimokkhuddesakkamena yebhuyyena apaññattataṃ sandhāya vuttaṃ, na sabbena sabbaṃ apaññattatāya. Teneva thero bhagavantaṃ ‘‘sāvakānaṃ sikkhāpadaṃ paññapeyya uddiseyya pātimokkha’’nti pātimokkhuddesena saha sikkhāpadapaññattiṃ yāci. <hi rend="bold">Khandhake</hi> hi ānandattherādīnaṃ pabbajjato puretarameva rāhulabhaddassa pabbajjāya ‘‘na, bhikkhave, ananuññāto mātāpitūhi putto pabbājetabbo, yo pabbājeyya āpatti dukkaṭassā’’ti (mahāva. 105) paññattasikkhāpadaṃ dissati. Idheva aṭṭhakathāyampi ‘‘sāmampi pacanaṃ…pe… na vaṭṭatī’’ti ca, ‘‘ratticchedo vassacchedo vā na kato’’ti ca vuttattā pubbeva sāmapākādipaṭikkhepo atthīti paññāyati. Evaṃ katipayasikkhāpadānaṃ paññattisabbhāvepi apaññattapārājikādike sandhāya ‘‘na tāva, sāriputta, satthā sāvakānaṃ sikkhāpadaṃ paññapetī’’ti vuttanti gahetabbaṃ. Puthuttārammaṇato paṭinivattitvā sammadeva ekārammaṇe cittena līno paṭisallīno nāmāti āha ‘‘ekībhāvaṃ gatassā’’ti, cittavivekaṃ gatassāti attho. <hi rend="bold">Cira</hi>nti accantasaṃyoge upayogavacanaṃ.</p>

<p rend="bodytext"><hi rend="bold">Soḷasavidhāya paññāyā</hi>ti majjhimanikāye <hi rend="bold">anupadasuttantadesanāyaṃ</hi> ‘‘mahāpañño, bhikkhave, sāriputto puthupañño hāsapañño javanapañño tikkhapañño nibbedhikapañño’’ti āgatā cha paññā ca navānupubbavihārasamāpattipaññā ca arahattamaggapaññā cāti evaṃ soḷasavidhena āgatāya paññāya. Yesaṃ buddhānaṃ sāvakā suddhāvāsesu sandissanti, teyeva <pb ed="M" n="1.0092" /> loke pākaṭāti vipassīādayova idha uddhaṭā, na itare pubbabuddhā. Teneva <hi rend="bold">āṭānāṭiyasutte</hi> (dī. ni. 3.275 ādayo) devāpi attano pākaṭānaṃ tesaññeva gahaṇaṃ akaṃsu, nāññesanti veditabbaṃ.</p>

<p rend="bodytext" n="19"><hi rend="paranum">19</hi><hi rend="dot">.</hi><hi rend="bold">Kilāsuno</hi>ti appossukkā payojanābhāvena nirussāhā ahesuṃ, na ālasiyena, tenāha <hi rend="bold">na ālasiyakilāsuno</hi>tiādi. <hi rend="bold">Niddosatāyā</hi>ti kāyavacīvītikkamasamuṭṭhāpakadosābhāvā. Pāṇaṃ na hane na cādinnamādiyetiādinā (su. ni. 402) ovādasikkhāpadānaṃ vijjamānattā vuttaṃ <hi rend="bold">sattāpattikkhandhavasenā</hi>tiādi. Channaṃ channaṃ vassānaṃ osānadivasaṃ apekkhitvā ‘‘sakiṃ saki’’nti vuttattā tadapekkhamettha sāmivacanaṃ. Sakalajambudīpe sabbopi bhikkhusaṅgho uposathaṃ akāsīti sambandho.</p>

<p rend="bodytext"><hi rend="bold">Khantī</hi><hi rend="bold">parama</hi>ntiādīsu titikkhāsaṅkhātā khanti sattasaṅkhārehi nibbattāniṭṭhākhamanakilesatapanato <hi rend="bold">paramaṃ tapo</hi> nāma. Vānasaṅkhātāya taṇhāya nikkhantattā <hi rend="bold">nibbānaṃ</hi> sabbadhammehi <hi rend="bold">paramaṃ</hi> uttamanti buddhā vadanti. Yathāvuttakhantiyā abhāvena pāṇavadhaṃ vā chedanatāḷanādiṃ vā karonto <hi rend="bold">parūpaghātī</hi> parassaharaṇaparadārātikkamanādīhi musāpesuññapharusādīhi ca paraṃ <hi rend="bold">viheṭhayanto</hi> ca bāhitapāpatāya abhāvena pabbajito vā samitapāpatāya abhāvena samaṇo vā na hotīti attho. Sīlasaṃvarena sabbapāpassa anuppādanaṃ lokiyasamādhivipassanāhi kusalassa upasampādanaṃ nipphādanaṃ sabbehi maggaphalehi attano cittassa parisodhanaṃ pabhassarabhāvakaraṇaṃ yaṃ, tametaṃ buddhānaṃ <hi rend="bold">sāsanaṃ</hi> anusiṭṭhi. <hi rend="bold">Anupavādo</hi>ti vācāya kassaci anupavadanaṃ. <hi rend="bold">Anupaghāto</hi>ti kāyena kassaci upaghātākaraṇaṃ vuttāvasese ca pātimokkhasaṅkhāte sīle attānaṃ saṃvaraṇaṃ. Bhattasmiṃ mattaññutāsaṅkhātaājīvapārisuddhipaccayasannissitasīlasamāyogo tammukhena indriyasaṃvaro pantasenāsanasaṅkhātaṃ araññavāsaṃ tammukhena pakāsite catupaccayasantosabhāvanārāmatāsaṅkhātamahāariyavaṃse patiṭṭhānañca adhicittasaṅkhāte lokiyalokuttarasamādhimhi taduppādanavasena <hi rend="bold">āyogo</hi> anuyogo ca yaṃ, tametaṃ buddhānaṃ anusiṭṭhīti yojanā.</p>

<p rend="bodytext">‘‘Yāva <pb ed="M" n="1.0093" /> sāsanapariyantā’’ti āṇāpātimokkhassa abhāvato vuttaṃ. Parinibbānato pana uddhaṃ ovādapātimokkhuddesopi nattheva, buddhā eva hi taṃ uddisanti, na sāvakā. <hi rend="bold">Paṭhamabodhiya</hi>nti bodhito vīsativassaparicchinne kāle, <hi rend="bold">ācariyadhammapālattherena</hi> pana ‘‘pañcacattālīsāya vassesu ādito pannarasa vassāni paṭhamabodhī’’ti vuttaṃ, <hi rend="bold">sikkhāpadapaññattikaālato pana pabhuti āṇāpātimokkhameva uddisantī</hi>ti idaṃ pātimokkhuddesakkameneva paripuṇṇaṃ katvā sikkhāpadapaññattikālaṃ sandhāya vuttaṃ. <hi rend="bold">Aṭṭhānaṃ anavakāso</hi>ti yathākkamaṃ hetupaccayapaṭikkhepavasena kāraṇapaṭikkhepo. <hi rend="bold">Ya</hi>nti yena kāraṇena. <hi rend="bold">Aparisuddhāya parisāyā</hi>ti alajjīpuggalehi vomissatāya asuddhāya parisāya, na kevalaṃ buddhānaññeva aparisuddhāya parisāya pātimokkhuddeso ayutto, atha kho sāvakānampi. Codanāsāraṇādivasena pana sodhetvā saṃvāsakaraṇaṃ sāvakānaññeva bhāro, buddhā pana sikkhāpadāni paññapetvā uposathādikaraṇavidhānaṃ sikkhāpetvā vissajjenti, codanāsāraṇādīni na karonti, teneva bhagavā asuddhāya parisāya pātimokkhaṃ anuddisitvā sakalarattiṃ tuṇhībhūto nisīdi. Bhikkhū ca bhagavato adhippāyaṃ ñatvā asuddhapuggalaṃ bahi nīhariṃsu. Tasmā sāvakānampi asuddhāya parisāya ñatvā uposathādisaṅghakammakaraṇaṃ brahmacariyantarāyakaraṇaṃ vinā na vaṭṭatīti veditabbaṃ.</p>

<p rend="bodytext"><hi rend="bold">Sammukhasāvakāna</hi>nti <pb ed="V" n="1.0082" /> buddhānaṃ sammukhe dharamānakāle pabbajitānaṃ sabbantimānaṃ sāvakānaṃ. Uḷārātisayajotanatthaṃ ‘‘uḷāruḷārabhogādikulavasena vā’’ti puna uḷārasaddaggahaṇaṃ kataṃ. Ādi-saddena uḷāramajjhattaanuḷārādīnaṃ gahaṇaṃ veditabbaṃ. Te pacchimā sāvakā antaradhāpesunti sambandho.</p>

<p rend="bodytext">Apaññattepi sikkhāpade yadi sāvakā samānajātiādikā siyuṃ, attano kulānugataganthaṃ viya bhagavato vacanaṃ na nāseyyuṃ. Yasmā pana sikkhāpadañca na paññattaṃ, ime ca bhikkhū na samānajātiādikā, tasmā vināsesunti imamatthaṃ dassetuṃ <hi rend="bold">yasmā ekanāmā…pe… tasmā aññamaññaṃ viheṭhentā</hi>tiādi vuttaṃ. Ciraṭṭhitikavāre pana sāvakānaṃ nānājaccādibhāve samānepi sikkhāpadapaññattiyā paripuṇṇatāya sāsanassa cirappavatti veditabbā. Yadi evaṃ kasmā sabbepi buddhā sikkhāpadāni na paññapentīti? Yasmā <pb ed="M" n="1.0094" /> ca sāsanassa cirappavattiyā na kevalaṃ sikkhāpadapaññattiyeva hetu, atha kho āyatiṃ dhammavinayaṃ gahetvā sāvakehi vinetabbapuggalānaṃ sambhavopi, tasmā tesaṃ sambhave sati buddhā sikkhāpadaṃ paññapenti, nāsatīti paripuṇṇāpaññattiyeva veneyyasambhavassāpi sūcanato sāsanassa cirappavattiyā hetu vuttāti veditabbā. Pāḷiyaṃ <hi rend="bold">sahassaṃ bhikkhusaṅghaṃ…pe… ovadatī</hi>ti ettha sahassasaṅkhyāparicchinno saṅgho sahasso sahassilokadhātūtiādīsu (dī. ni. 2.18) viya. Taṃ sahassaṃ bhikkhusaṅghanti yojanā. Sahassasaddassa ekavacanantatāya ‘‘bhikkhusahassassā’’ti vatvā avayavāpekkhāya ‘‘ovadiyamānāna’’nti bahuvacananiddeso katoti daṭṭhabbo.</p>

<p rend="bodytext"><hi rend="bold">Anupādāya āsavehi cittāni vimucciṃsū</hi>ti ettha <hi rend="bold">āsavehī</hi>ti kattuatthe karaṇavacanaṃ. <hi rend="bold">Cittānī</hi>ti paccattabahuvacanaṃ. <hi rend="bold">Vimucciṃsū</hi>ti kammasādhanaṃ. Tasmā āsavehi kattubhūtehi anupādāya ārammaṇakaraṇavasena aggahetvā cittāni vimocitānīti evamettha attho gahetabboti āha <hi rend="bold">tesañhi cittānī</hi>tiādi. <hi rend="bold">Yehi āsavehī</hi>ti etthāpi kattuatthe eva karaṇavacanaṃ. <hi rend="bold">Vimucciṃsū</hi>ti kammasādhanaṃ. <hi rend="bold">Te</hi>ti āsavā. <hi rend="bold">Tānī</hi>ti cittāni, upayogabahuvacanañcetaṃ. <hi rend="bold">Vimucciṃsū</hi>ti kattusādhanaṃ, vimocesunti attho. <hi rend="bold">Aggahetvā vimucciṃsū</hi>ti ārammaṇavasena tāni cittāni aggahetvā āsavā tehi cittehi muttavanto ahesunti attho. Atha vā <hi rend="bold">āsavehī</hi>ti nissakkavacanaṃ, <hi rend="bold">vimucciṃsū</hi>ti kattusādhanaṃ. Tasmā kañci saṅkhatadhammaṃ taṇhādivasena anupādiyitvā cittāni vimuttavantāni ahesunti attho gahetabbo. <hi rend="bold">Purimavacanāpekkha</hi>nti aññatarasmiṃ bhiṃsanake vanasaṇḍeti vuttavacanassa apekkhanaṃ tasmiṃ purimavacaneti evaṃ apekkhananti attho, tenāha <hi rend="bold">yaṃ vutta</hi>ntiādi. Bhiṃsanassa bhayassa kataṃ karaṇaṃ <pb ed="V" n="1.0083" /> kiriyā bhiṃsanakataṃ, tasmiṃ bhiṃsanakiriyāyāti atthaṃ dassento āha ‘‘bhiṃsanakiriyāyā’’ti. Bhiṃsayatīti bhiṃsano, sova bhiṃsanako, tassa bhāvo ‘‘bhiṃsanakatta’’nti vattabbe ta-kārassa lopaṃ katvā vuttanti pakārantarena atthaṃ dassento āha <hi rend="bold">‘‘atha vā’’</hi>tiādi. <hi rend="bold">Bahutarānaṃ sattānaṃ vā</hi>ti yebhuyyenāti padassa atthadassanaṃ. Tena ca yo kocīti padassāpi yo yo <pb ed="M" n="1.0095" /> pavisatīti vicchāvasena nānatthena attho gahetabboti dasseti, yo yo pavisati, tesu bahutarānanti atthasambhavato.</p>

<p rend="bodytext"><hi rend="bold">Nigamana</hi>nti pakate atthe yathāvuttassa atthassa upasaṃhāro. Ayañhettha nigamanakkamo – yā hi, sāriputta, vipassīādīnaṃ tiṇṇaṃ buddhānaṃ attano parinibbānato upari pariyattivasena vinetabbānaṃ puggalānaṃ abhāvena tesaṃ atthāya vitthārato sikkhāpadapaññattiyaṃ kilāsutā appossukkatā, yā ca upanissayasampannānaṃ veneyyānaṃ cetasā ceto paricca bhiṃsanakavanasaṇḍepi gantvā ovadantānaṃ tesaṃ maggaphaluppādanatthāya dhammadesanāya eva akilāsutā saussāhatā, na vitthārato dhammavinayadesanāya, ayaṃ kho, sāriputta, hetu, ayaṃ paccayo, yena vipassīādīnaṃ tiṇṇaṃ buddhānaṃ brahmacariyaṃ na ciraṭṭhitikaṃ ahosīti. <hi rend="bold">Purisayugavasenā</hi>ti purisānaṃ yugaṃ pavattikālo, tassa vasena, purisavasenāti attho. <hi rend="bold">Sabbapacchimako</hi>ti parinibbānadivase pabbajito <hi rend="bold">subhadda</hi>sadiso. <hi rend="bold">Satasahassaṃ saṭṭhimattāni ca vassasahassānī</hi>ti idaṃ bhagavato jātito paṭṭhāya vuttaṃ, bodhito paṭṭhāya pana gaṇiyamānaṃ ūnaṃ hotīti daṭṭhabbaṃ. <hi rend="bold">Dveyevā</hi>ti dharamāne bhagavati ekaṃ, parinibbute ekanti dve eva purisayugāni.</p>

<p rend="bodytext" n="20-21"><hi rend="paranum">20-21</hi><hi rend="dot">.</hi><hi rend="bold">Asambhuṇantenā</hi>ti apāpuṇantena. <hi rend="bold">Ko anusandhī</hi>ti purimakathāya imassa ko sambandhoti attho. <hi rend="bold">Yaṃ vutta</hi>nti yaṃ yācitanti attho. <hi rend="bold">Yesū</hi>ti vītikkamadhammesu. <hi rend="bold">Nesa</hi>nti diṭṭhadhammikādiāsavānaṃ. <hi rend="bold">Te</hi>ti vītikkamadhammā. Ñātiyeva pitāmahapituputtādivasena parivaṭṭanato parivaṭṭoti <hi rend="bold">ñātiparivaṭṭo. Lokāmisabhūta</hi>nti lokapariyāpannaṃ hutvā kilesehi āmasitabbato lokāmisabhūtaṃ. <hi rend="bold">Pabbajjāsaṅkhepenevā</hi>ti dasasikkhāpadadānādipabbajjāmukhena. <hi rend="bold">Eta</hi>nti methunādīnaṃ akaraṇaṃ. <hi rend="bold">Thāma</hi>nti sikkhāpadapaññāpanasāmatthiyaṃ. <hi rend="bold">Sañchavi</hi>nti sukkacchaviṃ pakaticchaviṃ, sundaracchaviṃ vā. <hi rend="bold">Sesa</hi>nti sesapadayojanadassanaṃ. Idāni atthayojanaṃ dassento āha <hi rend="bold">ayaṃ vā hetthā</hi>tiādi. Tattha <hi rend="bold">vā</hi>-saddo avadhāraṇe. <hi rend="bold">Hi</hi>-saddo pasiddhiyaṃ, ayameva hetthāti attho. Atha satthāti padassa atthaṃ dasseti ‘‘tadā satthā’’ti. <hi rend="bold">Ropetvā</hi>ti phālitaṭṭhāne <pb ed="M" n="1.0096" /> ninnaṃ maṃsaṃ samaṃ vaḍḍhetvā. <hi rend="bold">Sake ācariyake</hi>ti attano ācariyabhāve, ācariyakamme vā.</p>

<p rend="bodytext"><hi rend="bold">Vipulabhāvenā</hi>ti <pb ed="V" n="1.0084" /> bahubhāvena. <hi rend="bold">Ayoniso ummujjamānā</hi>ti anupāyena abhinivisamānā, viparītato jānamānāti attho. <hi rend="bold">Rasena rasaṃ saṃsanditvā</hi>ti anavajjasabhāvena sāvajjasabhāvaṃ sammissetvā. <hi rend="bold">Uddhammaṃ ubbinaya</hi>nti uggatadhammaṃ uggatavinayañca, yathā dhammo ca vinayo ca vinassissati, evaṃ katvāti attho. <hi rend="bold">Imasmiṃ atthe</hi>ti imasmiṃ saṅghādhikāre. <hi rend="bold">Pabhassaro</hi>ti pabhāsanasīlo. <hi rend="bold">Evaṃnāmo evaṃgotto</hi>ti soyamāyasmā sotāpannotināmagottena samannāgato, ayaṃ vuccati sotāpannoti pakatena sambandho. <hi rend="bold">Avinipātadhammo</hi>ti ettha <hi rend="bold">dhamma</hi>-saddo sabhāvavācī, so ca atthato apāyesu khipanako diṭṭhiādiakusaladhammo evāti āha <hi rend="bold">‘‘ye dhammā’’</hi>tiādi. Idāni sabhāvavaseneva atthaṃ dassetuṃ <hi rend="bold">vinipatanaṃ vā</hi>tiādi vuttaṃ. <hi rend="bold">Niyato</hi>ti sattabhavabbhantare niyatakkhandhaparinibbāno. Tassa kāraṇamāha ‘‘sambodhiparāyaṇo’’ti.</p>

<p rend="bodytext" n="22"><hi rend="paranum">22</hi><hi rend="dot">.</hi><hi rend="bold">Anudhammatā</hi>ti lokuttaradhammānugato sabhāvo. <hi rend="bold">Pavāraṇāsaṅgahaṃ datvā</hi>ti ‘‘āgāminiyā puṇṇamiyā pavāressāmā’’ti anumatidānavasena datvā, pavāraṇaṃ ukkaḍḍhitvāti attho, etena nayena kenaci paccayena pavāraṇukkaḍḍhanaṃ kātuṃ vaṭṭatīti dīpitaṃ hoti. <hi rend="bold">Māgasirassa paṭhamadivase</hi>ti candamāsavasena vuttaṃ, aparakattikapuṇṇamāya anantare pāṭipadadivaseti attho. <hi rend="bold">Phussamāsassa paṭhamadivase</hi>ti etthāpi eseva nayo. Idañca nidassanamattaṃ veneyyānaṃ aparipākaṃ paṭicca phussamāsato parañca ekadviticatumāsampi tattheva vasitvā sesamāsehi cārikāya pariyosāpanato. <hi rend="bold">Dasasahassacakkavāḷe</hi>ti idaṃ devabrahmānaṃ vasena vuttaṃ. Manussā pana imasmiṃyeva cakkavāḷe bodhaneyyā honti. Itaracakkavāḷesu pana manussānaṃ imasmiṃ cakkavāḷe uppattiyā chanduppādanatthaṃ anantampi cakkavāḷaṃ oloketvā tadanuguṇānusāsanī pāṭihāriyaṃ karontiyeva.</p>

<p rend="bodytext"><hi rend="bold">Āyāmā</hi>ti <pb ed="M" n="1.0097" /> ettha <hi rend="bold">ā</hi>-saddo āgacchāti iminā samānatthoti āha ‘‘āgaccha yāmā’’ti, ehi gacchāmāti attho. <hi rend="bold">Suvaṇṇarasapiñjarāhī</hi>ti vilīnasuvaṇṇajalaṃ viya piñjarāhi suvaṇṇavaṇṇāhīti attho. <hi rend="bold">Pāḷiyaṃ</hi> nimantitamhātiādīsu ‘‘nimantitā vassaṃvutthā amhā’’ti ca, ‘‘nimantitā vassaṃvutthā atthā’’ti ca sambandho.</p>

<p rend="bodytext"><hi rend="bold">Ya</hi>nti deyyadhammajātaṃ, yaṃ kiñcīti attho. <hi rend="bold">No natthī</hi>ti amhākaṃ natthi, noti vā etassa vivaraṇaṃ natthīti. <hi rend="bold">Etthā</hi>ti gharāvāse. <hi rend="bold">Ta</hi>nti taṃ kāraṇaṃ, kiccaṃ vā. <hi rend="bold">Kuto</hi>ti katarahetuto. <hi rend="bold">Ya</hi>nti yena kāraṇena, kiccena vā. Dutiye atthavikappe etthāti imassa vivaraṇaṃ <hi rend="bold">imasmiṃ temāsabbhantare</hi>ti. <hi rend="bold">Ta</hi>nti taṃ deyyadhammaṃ.</p>

<p rend="bodytext"><hi rend="bold">Tattha</hi><pb ed="V" n="1.0085" /><hi rend="bold">cā</hi>ti kusale. Tikkhavisadabhāvāpādanena <hi rend="bold">samuttejetvā. Vassetvā</hi>ti āyatiṃ vāsanābhāgiyaṃ dhammaratanavassaṃ otāretvā. <hi rend="bold">Yaṃ divasa</hi>nti yasmiṃ divase.</p>

<p rend="bodytext" n="23"><hi rend="paranum">23</hi><hi rend="dot">.</hi><hi rend="bold">Pattuṇṇapattapaṭe cā</hi>ti pattuṇṇapaṭe cīnapaṭe ca. <hi rend="bold">Tumbānī</hi>ti cammamayatelabhājanāni. <hi rend="bold">Anubandhitvā</hi>ti anupagamanaṃ katvā. <hi rend="bold">Abhiranta</hi>-saddo idha abhirucipariyāyoti āha <hi rend="bold">‘‘yathājjhāsaya’’</hi>ntiādi. <hi rend="bold">Soreyyādīni</hi> mahāmaṇḍalacārikāya maggabhūtāni soreyyanagarādīni. <hi rend="bold">Payāgapatiṭṭhāna</hi>nti gaṅgāya ekassa titthavisesassāpi, taṃsamīpe gāmassāpi nāmaṃ. <hi rend="bold">Samantapāsādikāyā</hi>ti samantato sabbaso pasādaṃ janetīti samantapāsādikā, tassā.</p>

<p rend="bodytext">Ye pana pakāre sandhāya ‘‘samantato’’ti vuccati, te pakāre vitthāretvā dassetuṃ <hi rend="bold">tatrida</hi>ntiādi vuttaṃ. Tattha ‘‘samantapāsādikā’’ti yā saṃvaṇṇanā vuttā, tatra tassaṃ samantapāsādikāyaṃ samantapasādikabhāve idaṃ vakkhamānagāthāvacanaṃ hotīti yojanā. Bāhiranidānaabbhantaranidānasikkhāpadanidānānaṃ vasena <hi rend="bold">nidānappabhedadīpanaṃ</hi> veditabbaṃ. ‘‘Theravādappakāsanaṃ vatthuppabhedadīpana’’ntipi vadanti. ‘‘Sikkhāpadānaṃ paccuppannavatthuppabhedadīpana’’ntipi vattuṃ vaṭṭati. Sikkhāpadanidānanti pana vesālīādi sikkhāpadapaññattiyā <pb ed="M" n="1.0098" /> kāraṇabhūtadesaviseso veditabbo. <hi rend="bold">Etthā</hi>ti samantapāsādikāya. Sampassataṃ viññūnanti sambandho, tasmā ayaṃ samantapāsādikātveva pavattāti yojetabbā.</p>

<p rend="centre">Iti samantapāsādikāya vinayaṭṭhakathāya vimativinodaniyaṃ</p>

<p rend="centre">Verañjakaṇḍavaṇṇanānayo niṭṭhito.</p>

<p rend="chapter">1. Pārājikakaṇḍo</p>

<p rend="title">1. Paṭhamapārājikaṃ</p>

<p rend="subhead">Sudinnabhāṇavāravaṇṇanā</p>

<p rend="bodytext" n="24"><hi rend="paranum">24</hi><hi rend="dot">.</hi> Vikkāyikabhaṇḍassa <pb ed="M" n="1.0099" /><pb ed="V" n="1.0086" /> vikkiṇanaṃ iṇadānañca <hi rend="bold">bhaṇḍappayojanaṃ</hi> nāma. Evaṃ payojitassa mūlassa saha vaḍḍhiyā gahaṇavāyāmo <hi rend="bold">uddhāro</hi> nāma. <hi rend="bold">Asukadivase dinna</hi>ntiādinā pamuṭṭhassa satuppādanādi <hi rend="bold">sāraṇaṃ</hi> nāma. <hi rend="bold">Catubbidhāyā</hi>ti khattiyabrāhmaṇagahapatisamaṇānaṃ vasena, bhikkhuādīnaṃ vā vasena catubbidhāya. <hi rend="bold">Disvānassa etadahosī</hi>ti hetuatthe ayaṃ disvāna-saddo asamānakattukattā, yathā ghataṃ pivitvā balaṃ hotīti, evamaññatthāpi evarūpesu. <hi rend="bold">Bhabbakulaputto</hi>ti upanissayamattasabhāvena vuttaṃ, na pacchimabhavikatāya. Tenevassa mātādiakalyāṇamittasamāyogena katavītikkamanaṃ nissāya uppannavippaṭisārena adhigamantarāyo jāto. Pacchimabhavikānaṃ pubbabuddhuppādesu laddhabyākaraṇānaṃ na sakkā kenaci antarāyaṃ kātuṃ. Teneva <hi rend="bold">aṅgulimāla</hi>ttherādayo akusalaṃ katvāpi adhigamasampannā eva ahesunti. <hi rend="bold">Carimakacitta</hi>nti cuticittaṃ. Saṅkhaṃ viya likhitaṃ ghaṃsitvā dhovitaṃ saṅkhalikhitanti āha <hi rend="bold">dhota</hi>iccādi. <hi rend="bold">Ajjhāvasatā</hi>ti adhi-saddayogena agāranti bhummatthe upayogavacananti āha ‘‘agāramajjhe’’ti. Kasāyarasarattāni kāsāyānīti āha ‘‘kasāyarasapītatāyā’’ti. Kasāyato nibbattatāya ca hi rasopi ‘‘kasāyaraso’’ti vuccati.</p>

<p rend="bodytext" n="26"><hi rend="paranum">26</hi><hi rend="dot">.</hi> Yadā jānāti-saddo bodhanattho na hoti, tadā tassa payoge sappino jānāti madhuno jānātītiādīsu viya karaṇatthe sāmivacanaṃ saddasatthavidū icchantīti āha ‘‘kiñci dukkhena nānubhosī’’ti. Kenaci dukkhena nānubhosīti attho, kiñcīti etthāpi hi karaṇatthe sāmivacanassa lopo kato, teneva vakkhati ‘‘vikappadvayepi purimapadassa uttarapadena samānavibhattilopo <pb ed="V" n="1.0087" /> daṭṭhabbo’’ti. Yadā pana jānāti-saddo saraṇattho hoti, tadā mātu saratītiādīsu viya upayogatthe sāmivacanaṃ <pb ed="M" n="1.0100" /> saddasatthavidū vadantīti āha ‘‘atha vā kiñci dukkhaṃ nassaratīti attho’’ti, kassaci dukkhassa ananubhūtatāya nassaratīti attho. <hi rend="bold">Vikappadvayepī</hi>ti anubhavanasaraṇatthavasena vutte dutiyatatiyavikappadvaye. <hi rend="bold">Purimapadassā</hi>ti kiñcīti padassa. <hi rend="bold">Uttarapadenā</hi>ti dukkhassātipadena. Samānāya sāmivacanabhūtāya vibhattiyā ‘‘kassaci dukkhassā’’ti vattabbe ‘‘kiñci dukkhassā’’ti lopoti daṭṭhabbo. <hi rend="bold">Maraṇenapi mayaṃ te</hi>ti ettha <hi rend="bold">te</hi>ti padassa sahatthe karaṇavasenapi atthaṃ dassetuṃ <hi rend="bold">tayā viyogaṃ vā pāpuṇissāmā</hi>ti atthantaraṃ vuttaṃ.</p>

<p rend="bodytext" n="28"><hi rend="paranum">28</hi><hi rend="dot">.</hi><hi rend="bold">Gandhabbā</hi> nāma gāyanakā. <hi rend="bold">Naṭā</hi> nāma raṅganaṭā. <hi rend="bold">Nāṭakā</hi> laṅghanakādayo. Sukhūpakaraṇehi attano paricaraṇaṃ karonto yasmā laḷanto kīḷanto nāma hoti, tasmā dutiye atthavikappe <hi rend="bold">laḷā</hi>tiādi vuttaṃ. <hi rend="bold">Dānappadānādīnī</hi>ti ettha niccadānaṃ <hi rend="bold">dānaṃ</hi> nāma, visesadānaṃ <hi rend="bold">padānaṃ</hi> nāma, <hi rend="bold">ādi</hi>-saddena sīlādīni saṅgaṇhāti.</p>

<p rend="bodytext" n="30"><hi rend="paranum">30</hi><hi rend="dot">.</hi><hi rend="bold">Cuddasa bhattānī</hi>ti saṅghabhattaṃ uddesabhattaṃ nimantanaṃ salākaṃ pakkhikaṃ uposathikaṃ pāṭipadikaṃ āgantukaṃ gamikaṃ gilānaṃ gilānupaṭṭhākaṃ vihāra-dhura-vārabhattanti imāni cuddasa bhattāni. Ettha ca senāsanādipaccayattayanissitesu āraññakaṅgādipadhānaṅgānaṃ gahaṇavasena sesadhutaṅgānipi gahitāneva hontīti veditabbaṃ. <hi rend="bold">Vajjīna</hi>nti vajjīrājūnaṃ. <hi rend="bold">Vajjīsū</hi>ti janapadāpekkhaṃ bahuvacanaṃ, vajjīnāmake janapadeti attho. Pañcakāmaguṇāyeva upabhuñjitabbato paribhuñjitabbato ca <hi rend="bold">upabhogaparibhogā,</hi> itthivatthādīni ca tadupakaraṇānīti āha <hi rend="bold">‘‘yehi tesa’’</hi>ntiādi. <hi rend="bold">Ukkaṭṭhapiṇḍapātikattā</hi>ti sesadhutaṅgaparivāritena ukkaṭṭhapiṇḍapātikadhutaṅgena samannāgatattā, tenāha ‘‘sapadānacāraṃ caritukāmo’’ti.</p>

<p rend="bodytext" n="31"><hi rend="paranum">31</hi><hi rend="dot">.</hi><hi rend="bold">Dosā</hi>ti ratti. Tattha abhivutthaṃ parivusitaṃ <hi rend="bold">ābhidosikaṃ,</hi> abhidosaṃ vā paccūsakālaṃ gato patto atikkanto ābhidosiko, tenāha <hi rend="bold">ekarattātikkantassa vā</hi>tiādi.</p>

<p rend="bodytext" n="32"><hi rend="paranum">32</hi><hi rend="dot">.</hi><hi rend="bold">Udakakañjiya</hi>nti pānīyaparibhojanīyaudakañca yāgu ca. <hi rend="bold">Tathā</hi>ti samuccayatthe.<hi rend="bold">Anokappanaṃ</hi> asaddahanaṃ, <hi rend="bold">amarisanaṃ</hi> asahanaṃ.</p>

<p rend="bodytext" n="34"><hi rend="paranum">34</hi><hi rend="dot">.</hi><hi rend="bold">Taddhitalopa</hi>nti <pb ed="M" n="1.0101" /> pitāmahato āgataṃ ‘‘petāmaha’’nti vattabbe taddhitapaccayanimittassa <pb ed="V" n="1.0088" /> e-kārassa lopaṃ katvāti attho. Yesaṃ santakaṃ dhanaṃ gahitaṃ, te <hi rend="bold">iṇāyikā. Palibuddho</hi>ti ‘mā gaccha mā bhuñjā’tiādinā katāvaraṇo, pīḷitoti attho.</p>

<p rend="bodytext" n="35"><hi rend="paranum">35</hi><hi rend="dot">.</hi><hi rend="bold">Attanā</hi>ti sayaṃ. Sapatino dhanasāmino idaṃ <hi rend="bold">sāpateyyaṃ,</hi> dhanaṃ. Tadeva <hi rend="bold">vibhavo</hi>.</p>

<p rend="bodytext" n="36"><hi rend="paranum">36</hi><hi rend="dot">.</hi><hi rend="bold">Bhijjantī</hi>ti agahitapubbā eva bhijjanti. <hi rend="bold">Dinnāpi paṭisandhī</hi>ti pitarā dinnaṃ sukkaṃ nissāya uppannassa sattassa paṭisandhipi tena dinnā nāma hotīti vuttaṃ. Sukkameva vā idha paṭisandhinissayattā ‘‘paṭisandhī’’ti vuttaṃ, tenāha ‘‘khippaṃ patiṭṭhātī’’ti. Na hi pitu saṃyogakkhaṇeyeva sattassa uppattiniyamo atthi sukkameva tathā patiṭṭhānaniyamato. Sukke pana patiṭṭhite yāva satta divasāni, aḍḍhamāsamattaṃ vā, taṃ gabbhasaṇṭhānassa khettameva hoti mātu maṃsassa lohitalesassa sabbadāpi vijjamānattā. Pubbepi paññattasikkhāpadānaṃ sabbhāvato <hi rend="bold">apaññatte sikkhāpade</hi>ti imassa paṭhamapārājikasikkhāpade aṭṭhapiteti attho vutto. <hi rend="bold">Evarūpa</hi>nti evaṃ garukasabhāvaṃ, pārājikasaṅghādisesavatthubhūtanti attho, tenāha ‘‘avasese pañcakhuddakāpattikkhandhe eva paññapesī’’ti. Yaṃ ādīnavanti sambandho. <hi rend="bold">Kāyaviññatticopanato</hi>ti kāyaviññattiyā nibbattacalanato.</p>

<p rend="bodytext"><hi rend="bold">Tenevā</hi>ti avadhāraṇena yāni gabbhaggahaṇakāraṇāni nivattitāni, tānipi dassetuṃ <hi rend="bold">kiṃ panā</hi>tiādi vuttaṃ. Tattha ubhayesaṃ chandarāgavasena kāyasaṃsaggo vutto. Itthiyā eva chandarāgavasena nābhiparāmasanaṃ visuṃ vuttaṃ. <hi rend="bold">Sāmapaṇḍitassa</hi> hi mātā puttuppattiyā sañjātādarā nābhiparāmasanakāle kāmarāgasamākulacittā ahosi, itarathā puttuppattiyā eva asambhavato. ‘‘Sakko cassā kāmarāgasamuppattinimittāni akāsī’’tipi vadanti, vatthuvasena vā etaṃ nābhiparāmasanaṃ kāyasaṃsaggato visuṃ vuttanti daṭṭhabbaṃ. <hi rend="bold">Mātaṅgapaṇḍitassa</hi> diṭṭhamaṅgalikāya nābhiparāmasanena maṇḍabyassa nibbatti ahosi. <hi rend="bold">Caṇḍapajjotamātu</hi> nābhiyaṃ vicchikā pharitvā <pb ed="M" n="1.0102" /> gatā, tena caṇḍapajjotassa nibbatti ahosīti āha <hi rend="bold">eteneva nayenā</hi>tiādi.</p>

<p rend="bodytext"><hi rend="bold">Aya</hi>nti sudinnassa purāṇadutiyikā. <hi rend="bold">Yaṃ sandhāyā</hi>ti yaṃ ajjhācāraṃ sandhāya. <hi rend="bold">Mātāpitaro ca sannipatitā hontī</hi>ti iminā sukkassa sambhavaṃ dīpeti, <hi rend="bold">mātā ca utunī hotī</hi>ti iminā soṇitassa. <hi rend="bold">Gandhabbo</hi>ti tatrupago satto adhippeto, gantabboti vuttaṃ hoti, ta-kārassa cettha dha-kāro kato. Atha vā gandhabbā nāma raṅganaṭā, te viya tatra tatra bhavesu nānāvesaggahaṇato ayampi ‘‘gandhabbo’’ti vutto, so mātāpitūnaṃ sannipātakkhaṇato pacchāpi sattāhabbhantare <pb ed="V" n="1.0089" /> tatra upapanno ‘‘paccupaṭṭhito’’ti vutto. <hi rend="bold">Gabbhassā</hi>ti kalalarūpasahitassa paṭisandhiviññāṇassa. Tañhi idha ‘‘gabbho’’ti adhippetaṃ sā tena gabbhaṃ gaṇhītiādīsu (pārā. 36) viya. Assa taṃ ajjhācāranti sambandho. <hi rend="bold">Pāḷiyaṃ</hi> nirabbudo vata bho bhikkhusaṅgho nirādīnavoti imassa anantaraṃ tasmiṃ bhikkhusaṅgheti ajjhāharitvā sudinnena…pe… ādīnavo uppāditoti yojanā veditabbā. <hi rend="bold">Itihā</hi>ti nipātasamudāyassa <hi rend="bold">eva</hi>nti idaṃ atthabhavanaṃ. <hi rend="bold">Muhuttenā</hi>ti idaṃ <hi rend="bold">khaṇenā</hi>ti padassa vevacanaṃ. Yāva brahmalokā abbhuggatopi devānaṃ tāvamahanto saddo tesaṃ rūpaṃ viya manussānaṃ gocaro na hoti. Tasmā pacchā sudinnena vutte eva jāniṃsūti daṭṭhabbaṃ.</p>

<p rend="bodytext" n="37"><hi rend="paranum">37</hi><hi rend="dot">.</hi><hi rend="bold">Maggabrahmacariya</hi>nti maggapadaṭṭhānaṃ sikkhattayameva upacārato vuttaṃ tasseva yāvajīvaṃ caritabbattā. <hi rend="bold">Avipphāriko</hi>ti uddesādīsu abyāvaṭo. <hi rend="bold">Vahacchinno</hi>ti chinnapādo, chinnakhandho vā. <hi rend="bold">Cintayī</hi>ti iminā <hi rend="bold">pajjhāyī</hi>ti padassa kiriyāpadattaṃ dasseti. Tena ‘‘kiso ahosi…pe… pajjhāyi cā’’ti ca-kāraṃ ānetvā pāḷiyojanā kātabbā.</p>

<p rend="bodytext" n="38"><hi rend="paranum">38</hi><hi rend="dot">.</hi> Gaṇe janasamāgame sannipātanaṃ gaṇasaṅgaṇikā, sāva papañcā, tena <hi rend="bold">gaṇasaṅgaṇikāpapañcena. Yassā</hi>ti ye assa. <hi rend="bold">Kathāphāsukā</hi>ti vissāsikabhāvena phāsukakathā, sukhasambhāsāti attho. Upādārūpaṃ bhūtarūpamukheneva mandanaṃ pīnanañca hotīti āha <hi rend="bold">pasāda</hi>iccādi. <hi rend="bold">Dānī</hi>ti nipāto idha pana-saddatthe vattati takkālavācino etarahi-padassa visuṃ vuccamānattāti āha ‘‘so pana tva’’nti. No-saddopi nu-saddo viya <pb ed="M" n="1.0103" /> pucchanatthoti āha ‘‘kacci nu tva’’nti. <hi rend="bold">Tamevā</hi>ti gihibhāvapatthanālakkhaṇameva. Anabhiratimevāti eva-kārena nivattitāya pana tadaññāya anabhiratiyā vijjamānattaṃ dassetuṃ <hi rend="bold">adhikusalāna</hi>ntiādi vuttaṃ, samathavipassanā <hi rend="bold">adhikusalā</hi> nāma. <hi rend="bold">Idaṃ panā</hi>tiādi upari vattabbavisesadassanaṃ. <hi rend="bold">Pariyāyavacanamatta</hi>nti saddatthakathanamattaṃ.</p>

<p rend="bodytext"><hi rend="bold">Tasmi</hi>nti dhamme, evaṃ virāgāya desite satīti attho. <hi rend="bold">Nāmā</hi>ti garahāyaṃ. <hi rend="bold">Lokuttaranibbāna</hi>nti virāgāyātiādinā vuttakilesakkhayanibbānato viseseti. Jātiṃ nissāya uppajjanakamāno eva madajananaṭṭhena madoti <hi rend="bold">mānamado</hi>. ‘‘Ahaṃ puriso’’ti pavatto māno <hi rend="bold">purisamado</hi>. ‘‘Asaddhammasevanāsamatthataṃ nissāya māno, rāgo eva vā <hi rend="bold">purisamado’’</hi>ti keci. <hi rend="bold">Ādi</hi>-saddena balamadādiṃ saṅgaṇhāti. <hi rend="bold">Tebhūmakavaṭṭa</hi>nti tīsu bhūmīsu kammakilesavipākā pavattanaṭṭhena <pb ed="V" n="1.0090" /> vaṭṭaṃ. <hi rend="bold">Virajjatī</hi>ti vigacchati. <hi rend="bold">Yoniyo</hi>ti aṇḍajādayo, tā pana yavanti tāhi sattā amissitāpi samānajātitāya missitā hontīti ‘‘yoniyo’’ti vuttā.</p>

<p rend="bodytext"><hi rend="bold">Ñātatīraṇapahānavasenā</hi>ti ettha lakkhaṇādivasena sappaccayanāmarūpapariggaho <hi rend="bold">ñātapariññā</hi> nāma. Kalāpasammasanādivasena pavattā lokiyavipassanā <hi rend="bold">tīraṇapariññā</hi> nāma. Ariyamaggo <hi rend="bold">pahānapariññā</hi> nāma. Idha pana ñātatīraṇakiccānampi asammohato maggakkhaṇe sijjhanato ariyamaggameva sandhāya tividhāpi pariññā vuttā, teneva ‘‘lokuttaramaggova kathito’’ti vuttaṃ. <hi rend="bold">Kāmesu pātabyatāna</hi>nti vatthukāmesu pātabyatāsaṅkhātānaṃ subhādiākārānaṃ tadākāragāhikānaṃ taṇhānanti attho. Visayamukhena hettha visayino gahitā. <hi rend="bold">Tīsu ṭhānesū</hi>ti ‘‘virāgāya dhammo desito…pe… no saupādānāyā’’ti evaṃ vuttesu.</p>

<p rend="bodytext" n="39"><hi rend="paranum">39</hi><hi rend="dot">.</hi><hi rend="bold">Kalisāsanāropanatthāyā</hi>ti dosāropanatthāya. Kalīti kodhassa nāmaṃ, tassa sāsanaṃ kalisāsanaṃ, kodhavasena vuccamānā garahā. Ajjhācārova vītikkamo. <hi rend="bold">Samaṇakaraṇānaṃ dhammāna</hi>nti samaṇabhāvakarānaṃ hirottappādidhammānaṃ. <hi rend="bold">Pāḷiyaṃ</hi> kathaṃ-saddayogena na sakkhissasīti anāgatavacanaṃ kataṃ, ‘‘nāma-saddayogenā’’tipi vadanti. <hi rend="bold">Ativiya dukkhavipāka</hi>nti <pb ed="M" n="1.0104" /> gahaṭṭhānaṃ nātisāvajjampi kammaṃ pabbajitānaṃ bhagavato āṇāvītikkamato ceva samādinnasikkhattayavināsanato ca mahāsāvajjaṃ hotīti vuttaṃ. Udake bhavaṃ odakaṃ, dhovanakiccanti āha <hi rend="bold">udakakicca</hi>ntiādi. Samāpajjissasīti anāgatavacanaṃ nāma-saddayogena katanti āha ‘‘nāma-saddena yojetabba’’nti. Dubbharatādīnaṃ hetubhūto asaṃvaro idha dubbharatādi-saddena vutto kāraṇe kāriyopacārenāti āha ‘‘dubbharatādīnaṃ vatthubhūtassa asaṃvarassā’’ti. <hi rend="bold">Attā</hi>ti attabhāvo. <hi rend="bold">Dubbharata</hi>nti attanā upaṭṭhākehi ca dukkhena bharitabbataṃ. Sattehi kilesehi ca saṅgaṇanaṃ samodhānaṃ saṅgaṇikāti āha <hi rend="bold">gaṇasaṅgaṇikāyā</hi>tiādi. <hi rend="bold">Aṭṭhakusītavatthupāripūriyā</hi>ti ettha kammaṃ kātabbanti ekaṃ, tathā akāsinti, maggo gantabboti agamāsinti, nālatthaṃ bhojanassa pāripūrinti, alatthanti, uppanno me ābādhoti, aciravuṭṭhito gelaññāti ekanti imāni aṭṭha kusītavatthūni nāma. Ettha ca kosajjaṃ kusīta-saddena vuttaṃ. Vināpi hi bhāvajotanapaccayaṃ bhāvattho viññāyati yathā paṭassa sukkanti. <hi rend="bold">Sabbakilesāpacayabhūtāya vivaṭṭāyā</hi>ti rāgādisabbakilesānaṃ apacayahetubhūtāya nibbānāya, nibbānatthanti attho. <hi rend="bold">Saṃvarappahānapaṭisaṃyutta</hi>nti sīlasaṃvarādīhi pañcahi saṃvarehi ceva tadaṅgappahānādīhi pañcahi pahānehi ca upetaṃ. <hi rend="bold">Asuttanta vinibaddha</hi>nti tīsu piṭakesu pāḷisaṅkhātasuttantavasena aracitaṃ, saṅgītikārehi ca anāropitaṃ, tenāha ‘‘pāḷivinimutta’’nti. Tena ca aṭṭhakathāsu yathānurūpaṃ saṅgahitanti <pb ed="V" n="1.0091" /> dasseti. Evarūpā hi pakiṇṇakadesanā aṭṭhakathāya mūlaṃ. <hi rend="bold">Okkantikadhammadesanā</hi> nāma tasmiṃ tasmiṃ pasaṅge otāretvā otāretvā nānānayehi kathiyamānā dhammadesanā, tenāha <hi rend="bold">bhagavā kirā</hi>tiādi. <hi rend="bold">Paṭikkhipanādhippāyā</hi>ti paññattampi sikkhāpadaṃ ‘‘kimetenā’’ti maddanacittā.</p>

<p rend="bodytext"><hi rend="bold">Vuttatthavasenā</hi>ti patiṭṭhāadhigamupāyavasena. <hi rend="bold">Sikkhāpadavibhaṅge</hi> yā tasmiṃ samaye kāmesumicchācārā ārati viratītiādinā (vibha. 706) niddiṭṭhaviratiyo ceva, yā tasmiṃ samaye cetanā sañcetanātiādinā (vibha. 704) niddiṭṭhacetanā ca, kāmesumicchācārā viramantassa phasso…pe… avikkhepotiādinā (vibha. 705) niddiṭṭhaphassādidhammā ca sikkhāpadanti dassetuṃ ‘‘ayañca attho <pb ed="M" n="1.0105" /> sikkhāpadavibhaṅge vuttanayeneva veditabbo’’ti vuttaṃ. ‘‘Yo tattha nāmakāyo padakāyoti idaṃ mahāaṭṭhakathāyaṃ vutta’’nti vadanti. <hi rend="bold">Nāmakāyo</hi>ti nāmasamūho nāmapaññattiyeva, sesānipi tasseva vevacanāni. <hi rend="bold">Sikkhākoṭṭhāso</hi>ti viratiādayo vuttā tappakāsakañca vacanaṃ.</p>

<p rend="bodytext"><hi rend="bold">Atthavase</hi>ti hitavisese ānisaṃsavisese, te ca sikkhāpadapaññattiyā hetūti āha ‘‘kāraṇavase’’ti. Sukhavihārābhāve sahajīvanassa abhāvato <hi rend="bold">sahajīvitā</hi>ti sukhavihārova vutto. <hi rend="bold">Dussīlapuggalā</hi>ti nissīlā dūsitasīlā ca. Pārājikasikkhāpadappasaṅge hi nissīlā adhippetā, sesasikkhāpadapasaṅge tehi tehi vītikkamehi khaṇḍachiddādibhāvappattiyā dūsitasīlā adhippetā. Ubhayenapi alajjinova idha ‘‘dussīlā’’ti vuttāti veditabbā. Sabbasikkhāpadānampi dasa atthavase paṭicceva paññattattā upari dussīlapuggale nissāyāti etthāpi eseva nayo, teneva ‘‘ye maṅkutaṃ…pe… niggahessatī’’ti sabbasikkhāpadasādhāraṇavasena attho vutto. Tattha <hi rend="bold">maṅkuta</hi>nti nittejataṃ adhomukhataṃ. <hi rend="bold">Dhammenā</hi>tiādīsu <hi rend="bold">dhammo</hi>ti bhūtaṃ vatthu. <hi rend="bold">Vinayo</hi>ti codanā ceva sāraṇā ca. <hi rend="bold">Satthusāsana</hi>nti ñattisampadā ceva anusāvanasampadā ca. <hi rend="bold">Sandiṭṭhamānā</hi>ti saṃsayaṃ āpajjamānā. <hi rend="bold">Ubbāḷhā</hi>ti pīḷitā. <hi rend="bold">Dussīlapuggale nissāya hi uposatho na tiṭṭhati, pavāraṇā na tiṭṭhati, saṅghakammāni nappavattanti, sāmaggī na hotī</hi>ti iminā alajjīhi saddhiṃ uposathādisakalasaṅghakammaṃ kātuṃ na vaṭṭati dhammaparibhogattāti dasseti. Uposathapavāraṇānaṃ niyatakālikatāya ca avassaṃ kattabbattā saṅghakammato visuṃ gahaṇaṃ veditabbaṃ. <hi rend="bold">Akitti</hi> garahā. <hi rend="bold">Ayaso</hi> parivārahāni.</p>

<p rend="bodytext"><hi rend="bold">Cuddasa khandhakavattāni</hi> nāma <hi rend="bold">vattakkhandhake</hi> (cūḷava. 356 ādayo) vuttāni āgantukavattaṃ <pb ed="V" n="1.0092" /> āvāsikagamikaanumodanabhattaggapiṇḍacārikaāraññakasenāsanajantāgharavaccakuṭiupajjhāyasaddhivihārikaācariyaantevāsikavattanti imāni cuddasa vattāni, etāni ca sabbesaṃ bhikkhūnaṃ sabbadā ca yathārahaṃ caritabbāni. <hi rend="bold">Dve asīti mahāvattāni</hi> pana tajjanīyakammakatādikāleyeva caritabbāni, na sabbadā. Tasmā visuṃ gaṇitāni. Tāni pana ‘‘pārivāsikānaṃ bhikkhūnaṃ vattaṃ paññapessāmī’’ti (cūḷava. 75) ārabhitvā ‘‘na upasampādetabbaṃ…pe… na chamāya caṅkamante <pb ed="M" n="1.0106" /> caṅkame caṅkamitabba’’nti vuttāvasānāni chasaṭṭhi, tato paraṃ ‘‘na, bhikkhave, pārivāsikena bhikkhunā pārivāsikena vuḍḍhatarena bhikkhunā saddhiṃ, mūlāyapaṭikassanārahena, mānattacārikena, mānattārahena, abbhānārahena bhikkhunā saddhiṃ ekacchanne āvāse vatthabba’’ntiādinā (cūḷava. 82) vuttavattāni pakatattena caritabbehi anaññattā visuṃ agaṇetvā pārivāsikavuḍḍhatarādīsu puggalantaresu caritabbattā tesaṃ vasena sampiṇḍetvā ekekaṃ katvā gaṇitāni pañcāti ekasattativattāni ca ukkhepanīyakammakatavattesu ca vuttaṃ ‘‘na pakatattassa bhikkhuno abhivādanaṃ paccuṭṭhānaṃ…pe… nahāne piṭṭhiparikammaṃ sāditabba’’nti (cūḷava. 86) idaṃ abhivādanādīnaṃ asādiyanaṃ ekaṃ, ‘‘na pakatatto bhikkhu sīlavipattiyā anuddhaṃsetabbo’’tiādīni (cūḷava. 51) ca dasāti evaṃ dvāsīti vattāni honti, etesveva pana kānici tajjanīyakammādivattāni kānici pārivāsikādivattānīti aggahitaggahaṇena dvāsītiyeva. Aññattha pana aṭṭhakathāpadese appakaṃ ūnamadhikaṃ vā gaṇanūpagaṃ na hotīti asītikhandhakavattānīti āgataṃ. Atha vā purimehi cuddasavattehi asaṅgahitāni vinayāgatāni sabbāni vattāni yathā dvāsīti vattāni, asīti vattāni eva vā honti, tathā saṅgahetvā ñātabbāni.</p>

<p rend="bodytext"><hi rend="bold">Saṃvaravinayo</hi>ti sīlasaṃvaro satisaṃvaro ñāṇasaṃvaro khantisaṃvaro vīriyasaṃvaroti pañcavidhopi saṃvaro yathāsakaṃ saṃvaritabbānaṃ vinetabbānañca kāyaduccaritādīnaṃ saṃvaraṇato saṃvaro, vinayanato vinayoti vuccati. <hi rend="bold">Pahānavinayo</hi>ti tadaṅgappahānaṃ vikkhambhanappahānaṃ samucchedappahānaṃ paṭippassaddhippahānaṃ nissaraṇappahānanti pañcavidhampi pahānaṃ, yasmā cāgaṭṭhena pahānaṃ, vinayanaṭṭhena vinayo, tasmā ‘‘pahānavinayo’’ti vuccati. <hi rend="bold">Samathavinayo</hi>ti satta adhikaraṇasamathā. <hi rend="bold">Paññattivinayo</hi>ti sikkhāpadameva. Tampi hi bhagavato sikkhāpadapaññattiyāva anuggahitaṃ hoti tabbhāve eva bhāvato. Saṅkhalikanayaṃ katvā dasakkhattuṃ yojanañca katvā yaṃ vuttanti sambandho. Tattha purimapurimapadassa anantarapadeneva yojitattā ayosaṅkhalikasadisanti ‘‘saṅkhalikanaya’’nti vuttaṃ. Dasasu padesu ekamekaṃ padaṃ tadavasesehi navanavapadehi yojitattā ‘‘ekekapadamūlika’’nti vuttaṃ.</p>

<p rend="bodytext"><hi rend="bold">Atthasataṃ</hi><pb ed="M" n="1.0107" /><pb ed="V" n="1.0093" /><hi rend="bold">dhammasata</hi>nti ettha yo hi so <hi rend="bold">parivāre</hi> (pari. 334) yaṃ saṅghasuṭṭhu, taṃ saṅghaphāsūti ādiṃkatvā yaṃ saddhammaṭṭhitiyā, taṃ vinayānuggahāyāti pariyosānaṃ khaṇḍacakkavaseneva saṅkhalikanayo vutto, tasmiṃ ekamūlakanaye āgatabaddhacakkanayena yaṃ vinayānuggahāya, taṃ saṅghasuṭṭhūti idampi yojetvā baddhacakke kate purimapurimāni dasa dhammapadāni, pacchimapacchimāni dasa atthapadāni cāti vīsati padāni honti. Ekamūlakanaye pana ekasmiṃ vāre naveva atthapadāni labbhanti. Evaṃ dasahi vārehi navuti atthapadāni navuti dhammapadāni ca honti, tāni saṅkhalikanaye vuttehi dasahi atthapadehi dasahi dhammapadehi ca saddhiṃ yojitāni yathāvuttaṃ atthasataṃ dhammasatañca hontīti veditabbaṃ. Yaṃ panettha <hi rend="bold">sāratthadīpaniyaṃ</hi> (sārattha ṭī. pārājikakaṇḍa 2.39) saṅkhalikanayepi ekamūlakanayepi paccekaṃ atthasatassa dhammasatassa yojanāmukhaṃ vuttaṃ, taṃ tathā siddhepi atthasataṃ dhammasatanti (pari. 334) gāthāya na sameti dve atthasatāni dve dhammasatāni cattāri niruttisatāni aṭṭha ñāṇasatānīti vattabbato. Tasmā idha vuttanayeneva atthasataṃ dhammasatanti vuttanti gahetabbaṃ. <hi rend="bold">Dve ca niruttisatānī</hi>ti atthajotikānaṃ niruttīnaṃ vasena niruttisataṃ, dhammabhūtānaṃ niruttīnañca vasena niruttisatanti dve niruttisatāni. <hi rend="bold">Cattāri ca ñāṇasatānī</hi>ti atthasate ñāṇasataṃ, dhammasate ñāṇasataṃ, dvīsu niruttisatesu dve ñāṇasatānīti cattāri ñāṇasatāni. <hi rend="bold">Atirekānayanattho</hi>ti avuttasamuccayattho.</p>

<p rend="centre">Paṭhamapaññattikathāvaṇṇanānayo niṭṭhito.</p>

<p rend="centre">Sudinnabhāṇavāravaṇṇanā niṭṭhitā.</p>

<p rend="subhead">Makkaṭīvatthukathāvaṇṇanā</p>

<p rend="bodytext" n="40"><hi rend="paranum">40</hi><hi rend="dot">.</hi><hi rend="bold">Pacuratthe hi vattamānavacana</hi>nti ekadā paṭisevitvā pacchā anoramitvā divase divase sevanicchāya vattamānattā sevanāya abhāvakkhaṇepi iha mallā yujjhantītiādīsu viya abbocchinnataṃ bāhullavuttitañca upādāya paṭisevatīti vattamānavacanaṃ katanti attho. <hi rend="bold">Āhiṇḍantā</hi>ti vicarantā.</p>

<p rend="bodytext" n="41"><hi rend="paranum">41</hi><hi rend="dot">.</hi><hi rend="bold">Sahoḍḍhaggahito</hi>ti <pb ed="M" n="1.0108" /> sabhaṇḍaggahito, ayameva vā pāṭho. <hi rend="bold">Taṃ sikkhāpadaṃ tatheva hotī</hi>ti manussāmanussādipuggalavisesaṃ kiñci anupādiyitvā sāmaññato ‘‘yo pana bhikkhu methunaṃ dhammaṃ paṭiseveyyā’’ti (pārā. 39) vuttattā manussāmanussatiracchānagatānaṃ itthipurisapaṇḍakaubhatobyañjanānaṃ <pb ed="V" n="1.0094" /> tiṃsavidhepi magge methunaṃ sevantassa taṃ sikkhāpadaṃ mūlacchejjakaraṃ hoti evāti adhippāyo. Etena yaṃ anupaññattimūlapaññattiyā eva adhippāyappakāsanavasena subodhatthāya vatthuvasena pavattānaṃ visesatthajotakavasenāti dassitaṃ hoti. <hi rend="bold">Āmasanaṃ</hi> āmaṭṭhamattaṃ. Tato daḷhataraṃ <hi rend="bold">phusanaṃ. Ghaṭṭanaṃ</hi> pana tato daḷhataraṃ katvā sarīrena sarīrassa saṅghaṭṭanaṃ. <hi rend="bold">Taṃ sabbampī</hi>ti anurāgena pavattitaṃ dassanādisabbampi.</p>

<p rend="bodytext" n="42"><hi rend="paranum">42</hi><hi rend="dot">.</hi><hi rend="bold">Pāṇātipātā</hi>disacittakasikkhāpadānaṃ <hi rend="bold">surāpānā</hi>diacittakasikkhāpadānañca (pāci. 326 ādayo) ekeneva lakkhaṇavacanena lokavajjataṃ dassetuṃ ‘‘yassa sacittakapakkhe cittaṃ akusalameva hoti, taṃ lokavajjaṃ nāmā’’ti vuttaṃ. Tattha <hi rend="bold">sacittakapakkhe</hi>ti idaṃ kiñcāpi acittakasikkhāpadaṃ sandhāyeva vattuṃ yuttaṃ tasseva sacittakapakkhasambhavato, tathāpi sacittakasikkhāpadānampi asañcicca caṅkamanādīsu loke pāṇaghātavohārasambhavena acittakapakkhaṃ parikappetvā ubhinnampi sacittakācittakasikkhāpadānaṃ sādhāraṇavasena ‘‘sacittakapakkhe’’ti vuttaṃ. Itarathā sacittakasikkhāpadānaṃ imasmiṃ vākye lokavajjatālakkhaṇaṃ na vuttaṃ siyā. ‘‘Sacittakapakkhe cittaṃ akusalamevā’’ti vutte pana sacittakasikkhāpadānaṃ cittaṃ akusalameva, itaresaṃ sacittakapakkheyeva akusalaniyamo, na acittakapakkhe. Tattha pana yathāsambhavaṃ kusalaṃ vā siyā, akusalaṃ vā, abyākataṃ vāti ayamattho sāmatthiyato sijjhatīti veditabbaṃ. <hi rend="bold">Sacittakapakkhe</hi>ti vatthuvītikkamavijānanacittena sacittakapakkheti gahetabbaṃ, na paṇṇattivijānanacittena tathā sati sabbasikkhāpadānampi lokavajjatāpasaṅgato. ‘‘Paṭikkhittamidaṃ kātuṃ na vaṭṭatī’’ti jānantassa hi paṇṇattivajjepi anādariyavasena paṭighacittameva uppajjati, tasmā idaṃ vākyaṃ niratthakameva siyā sabbasikkhāpadānipi lokavajjānīti ettakamattasseva vattabbatāpasaṅgato.</p>

<p rend="bodytext">Ettha <pb ed="M" n="1.0109" /> ca sacittakapakkheyeva cittaṃ akusalanti niyamassa akatattā surāpānādīsu acittakapakkhe cittaṃ akusalaṃ na hotevāti na sakkā niyametuṃ, kevalaṃ pana sacittakapakkhe cittaṃ akusalameva, na kusalādīti evamettha niyamo sijjhati, evañca surāti ajānitvā pivantānampi akusalacitteneva pānaṃ gandhavaṇṇakādibhāvaṃ ajānitvā limpantīnaṃ bhikkhunīnaṃ vināpi akusalacittena limpanañca, ubhayatthāpi āpattisambhavo ca samatthito hoti. Yaṃ pana <hi rend="bold">sāratthadīpaniyaṃ</hi> (sārattha. ṭī. pārājikakaṇḍa 2.42) ‘‘sacittakapakkhe cittaṃ akusalamevāti vacanato acittakassa vatthuajānanavasena acittakapakkhe cittaṃ akusalamevāti ayaṃ niyamo natthīti viññāyatī’’ti vuttaṃ, taṃ na yuttaṃ <pb ed="V" n="1.0095" />. Acittakesu hi terasasu lokavajjesu surāpānasseva acittakapakkhepi akusalacittaniyamo, na itaresaṃ dvādasannaṃ akusalādicittenāpi āpajjitabbato. Yaṃ pana evaṃ kenaci anicchamānaṃ saddatopi apatīyamānamimaṃ niyamaṃ parādhippāyaṃ katvā dassetuṃ ‘‘yadi hi acittakassa acittakapakkhepi cittaṃ akusalameva siyā, sacittakapakkheti idaṃ visesanaṃ niratthakaṃ siyā’’tiādi vuttaṃ, taṃ niratthakameva evaṃ niyamassa kenaci anadhippetattā. Na hi koci saddasatthavidū niyamaṃ icchati, yena sacittakapakkheti idaṃ visesanaṃ niratthakaṃ siyātiādi vuttaṃ bhaveyya, kintu sacittakapakkhe cittaṃ akusalameva, acittakapakkhe pana cittaṃ aniyataṃ akusalameva vā siyā, kusalādīsu vā aññataranti evameva icchati. Tena <hi rend="bold">sacittakapakkhe</hi>ti visesanampi sātthakaṃ siyā. Acittakasikkhāpadānaṃ sacittakapakkhesu akusalaniyamena lokavajjatā ca sijjhati. Tesu ca surāpānasseva acittakapakkhepi lokavajjatā akusalacittatā ca, itaresaṃ pana sacittakapakkhe evāti vādopi na virujjhatīti na kiñcettha anupapannaṃ nāma.</p>

<p rend="bodytext">Yaṃ panettha ‘‘surāti ajānitvā pivantassa…pe… vināpi akusalacittena āpattisambhavato…pe… surāpānādiacittakasikkhāpadānaṃ lokavajjatā na siyā’’tiādi vuttaṃ. Yañca tamatthaṃ sādhetuṃ <hi rend="bold">gaṇṭhipadesu</hi> āgatavacanaṃ dassetvā bahuṃ papañcitaṃ, taṃ na sārato paccetabbaṃ aṭṭhakathāhi viruddhattā. Tathā hi ‘‘vatthuajānanatāya cettha acittakatā veditabbā akusaleneva pātabbatāya lokavajjatā’’ti vuttaṃ. Yañcetassa ‘‘sacittakapakkhe <pb ed="M" n="1.0110" /> akusaleneva pātabbato lokavajjatā’’ti vuttaṃ aṭṭhakathāvacanaṃ, taṃ na sundaraṃ. ‘‘Sacittakapakkhe cittaṃ akusalamevā’’ti sabbesaṃ lokavajjānaṃ idheva pārājikaṭṭhakathāya sāmaññato vatvā surāpānasikkhāpadaṭṭhakathāyaṃ ‘‘akusaleneva pātabbatāyā’’ti evaṃ acittakapakkhepi akusalacittatāya visesetvā vuttattā. Na hi ‘‘sāmaññato idha vuttova attho puna <hi rend="bold">surāpānaṭṭhakathāyampi</hi> vutto’’ti sakkā vattuṃ vuttasseva puna vacane payojanābhāvā, tadaññesupi acittakalokavajjesu vattabbatāpasaṅgato ca, nāpi ekattha vutto nayo tadaññesupi ekalakkhaṇatāya vutto eva hotīti ‘‘surāpānasikkhāpadeyeva (pāci. 326 ādayo) vutto’’ti sakkā vattuṃ acittakalokavajjānaṃ sabbapaṭhame uyyuttasikkhāpadeyeva (pāci. 311 ādayo) vattabbato, surāpānasikkhāpadeyeva vā vatvā eseva nayo sesesu acittakalokavajjesupīti atidisitabbato ca.</p>

<p rend="bodytext">Apica vuttamevatthaṃ vadantena ‘‘sacittakapakkhe akusaleneva pātabbatāyā’’ti pubbe vuttakkameneva <pb ed="V" n="1.0096" /> vattabbaṃ sandehādivigamatthattā puna vacanassa. Sikkhāpadavisaye ca visesitabbaṃ visesetvāva vuccati, itarathā āpattānāpattādibhedassa duviññeyyattā. Tathā hi <hi rend="bold">bhikkhunīvibhaṅgaṭṭhakathāyaṃ</hi> ‘‘vināpi cittena āpajjitabbattā acittakāni, citte pana sati akusaleneva āpajjitabbattā lokavajjāni ceva akusalacittāni cā’’ti giraggasamajjādīnaṃ sacittakapakkhe eva lokavajjatā akusalacittatā ca visesetvā vuttā, na evaṃ surāpānassa. Tassa pana pakkhadvayassāpi sādhāraṇavasena ‘‘akusaleneva pātabbatāyā’’ti vuttaṃ, na pana ‘‘sacittakapakkhe’’ti visesetvā. Tasmā idaṃ surāpānaṃ sacittakācittakapakkhadvayepi lokavajjaṃ akusalacittañcāti dassetumeva ‘‘akusaleneva pātabbatāya lokavajjatā’’ti visuṃ vuttanti suṭṭhu sijjhati. Eteneva yaṃ <hi rend="bold">sāratthadīpaniyaṃ</hi> ‘‘sacittakapakkhe akusaleneva pātabbatāya lokavajjatā’’ti vuttassa imasseva adhippāyassa paṭipādakametanti saññāya iminā eva hi adhippāyena aññesupi lokavajjesu acittakasikkhāpadesu akusalacittatā eva vuttā, na pana ticittatā. Teneva <hi rend="bold">bhikkhunīvibhaṅgaṭṭhakathāyaṃ</hi><pb ed="M" n="1.0111" /> vuttaṃ ‘‘giraggasamajjaṃ cittāgārasikkhāpadaṃ saṅghāṇi itthālaṅkāro gandhavaṇṇako vāsitakapiññāko bhikkhunīādīhi ummaddanaparimaddanānīti imāni dasa sikkhāpadāni acittakāni akusalacittāni, ayaṃ panettha adhippāyo vināpi cittena āpajjitabbattā acittakāni, citte pana sati akusaleneva āpajjitabbattā lokavajjāni ceva akusalacittāni cā’’ti vuttaṃ, tampi paṭisiddhaṃ hoti tabbiparītasseva atthassa yathāvuttanayena sādhanato. Tasmā surāpānassa acittakapakkhepi cittaṃ akusalamevāti imaṃ visesaṃ dassetumeva idaṃ vacanaṃ vuttanti gahetabbaṃ. Ayañhettha attho vatthuajānanatāya cetthāti ettha ca-kāro visesatthajotako apicāti iminā samānattho. Tasmā yadidaṃ aññesu acittakalokavajjesu vināpi cittena āpajjitabbattā acittakāni, citte pana sati akusaleneva āpajjitabbattā lokavajjāni ceva akusalacittāni cāti lokavajjatāya akusalacittatāya ca lakkhaṇaṃ vuccati, taṃ ettha surāpānasikkhāpade nāgacchati, idha pana viseso atthīti vuttaṃ hoti. So kataroti ce? Vatthuajānanatāya eva vatthujānanacittena vināpi āpajjitabbatāya eva acittakatā veditabbā, natthettha acittakatāya viseso. Kintu vatthuajānanasaṅkhātaacittakapakkhepi akusalacitteneva surāmerayassa ajjhoharitabbatāyāti imassa sikkhāpadassa sacittakapakkhepi acittakapakkhepi lokavajjatā akusalacittatā ca veditabbāti ayamettha viseso. Idha hi ‘‘citte pana satī’’ti avisesetvā ‘‘akusalenevā’’ti sāmaññato vuttattā ubhayapakkhepi lokavajjatā akusalacittatā ca siddhāti veditabbā. Teneva <hi rend="bold">paramatthajotikāya</hi> (khu. pā. aṭṭha. 2.pacchimapañcasikkhāpadavaṇṇanā) khuddakaṭṭhakathāya sikkhāpadavaṇṇanāya ‘‘surāmerayamajjapamādaṭṭhānaṃ <pb ed="V" n="1.0097" /> kāyato ca kāyacittato cāti dvisamuṭṭhāna’’nti vuttaṃ. Surāti jānanacittābhāveneva hettha cittaṅgavirahito kevalopi kāyo ekasamuṭṭhānaṃ vutto, tasmiñca ekasamuṭṭhānakkhaṇepi yāya cetanāya pivati, sā ekantaakusalā eva hoti. Teneva tattheva aṭṭhakathāyaṃ ‘‘paṭhamā cettha pañca ekantaakusalacittasamuṭṭhānattā pāṇātipātādīnaṃ pakativajjato veramaṇiyo, sesā paṇṇattivajjato’’ti evaṃ pañcannampi sāmaññato akusalacittatā lokavajjatāsaṅkhātā pakativajjatā ca vuttā. Aṅgesu ca jānanaṅgaṃ na vuttaṃ. Tathā hi ‘‘surāmerayamajjapamādaṭṭhānassa <pb ed="M" n="1.0112" /> pana surādīnaṃ aññataraṃ hoti madanīyaṃ, pātukāmatācittañca paccupaṭṭhitaṃ hoti, tajjañca vāyāmaṃ āpajjati, pīte ca pavisatīti imāni cattāri aṅgānī’’ti vuttaṃ, na pana surāti jānanaṅgena saddhiṃ pañcāti. Yadi hi surāti jānanampi aṅgaṃ siyā, avassameva taṃ vattabbaṃ siyā, na ca vuttaṃ. Yathā cettha, evaṃ aññāsupi <hi rend="bold">suttapiṭakādiaṭṭhakathāsu</hi> katthaci jānanaṅgaṃ na vuttaṃ. Tasmā ‘‘akusaleneva pātabbatāya lokavajjatā’’ti imassa aṭṭhakathāpāṭhassa acittakapakkhepi ‘‘akusaleneva pātabbatāya lokavajjatā’’ti evameva atthoti niṭṭhamettha gantabbaṃ.</p>

<p rend="bodytext">Apica yaṃ <hi rend="bold">gaṇṭhipadesu</hi> ‘‘etaṃ sattaṃ māressāmīti tasmiṃyeva padese nipannaṃ aññaṃ mārentassa pāṇasāmaññassa atthitāya yathā pāṇātipāto hoti, evaṃ etaṃ majjaṃ pivissāmīti aññaṃ majjaṃ pivantassa majjasāmaññassa atthitāya akusalameva hoti, yathā pana kaṭṭhasaññāya sappaṃ ghātentassa pāṇātipāto na hoti, evaṃ nāḷikerapānasaññāya majjaṃ pivantassa akusalaṃ na hotī’’ti pāṇātipātena saddhiṃ sabbathā samānattena upametvā vuttaṃ, taṃ ativiya ayuttaṃ sabbesaṃ sikkhāpadānaṃ pāṇātipātādiakusalānañca aññamaññaṃ samānatāya niyamābhāvā. Pāṇātipāto hi pariyāyenāpi sijjhati, na tathā adinnādānaṃ. Taṃ pana āṇattiyāpi sijjhati, na ca methunādīsu. Tasmā payogaṅgādīhipi bhinnānameva saṃsaṭṭhaṃ sabbathā samīkaraṇaṃ ayuttameva. ‘‘Pāṇātipāto viya adinnādānamethunādīnipi pariyāyakathādīhi sijjhantī’’ti kenaci vutte taṃ kinti na gayhati tathā vacanābhāvāti ce? Idhāpi ‘‘tathā pāṇātipātasadisaṃ surāpāna’’nti vacanābhāvā idampi na gahetabbameva. Kiñci aṭṭhakathāvacaneneva siddhamevatthaṃ paṭibāhantena vinayaññunā suttasuttānulomādīhi tassa virodhaṃ dassetvā paṭibāhetabbaṃ, na pana payogaṅgādīhi accantavibhinnena sikkhāpadantarena saha samīkaraṇamattena. Na hi ‘‘surāti ajānitvā pivantassāpi akusalamevā’’ti ettha suttādivirodho atthi, vinayapiṭake tāva etassa atthassa viruddhaṃ suttādikaṃ na dissati, nāpi suttapiṭakādīsu.</p>

<p rend="bodytext">Yaṃ <pb ed="V" n="1.0098" /> panettha keci vadanti ‘‘manopubbaṅgamā dhammāti (dha. pa. 1, 2) vuttattā sabbāni akusalāni pubbe vītikkamavatthuṃ jānantasseva hontī’’ti. Taṃ tesaṃ suttādhippāyānabhiññātameva <pb ed="M" n="1.0113" /> pakāseti. Na hi ‘‘manopubbaṅgamā dhammā’’ti idaṃ vacanaṃ pubbe vītikkamavatthuṃ jānantasseva akusalā dhammā uppajjantīti imamatthaṃ dīpeti, atha kho kusalākusalā dhammā uppajjamānā uppādapaccayaṭṭhena pubbaṅgamabhūtaṃ sahajātacittaṃ nissāyeva uppajjanti, na vinā cittenāti imamatthaṃ dīpeti. Na hettha ‘‘surāti ajānitvā pivantassa akusalamevā’’ti vutte sahajātacittaṃ vināpi lobhādiakusalacetasikā dhammā uppajjantīti ayamattho āpajjati. Yena taṃ nisedhāya idaṃ suttaṃ āharaṇīyaṃ siyā, abhidhammavirodhopettha natthi pubbe nāmajātiādivasena ajānantasseva pañcaviññāṇavīthiyaṃ kusalākusalajavanuppattivacanato.</p>

<p rend="bodytext">Apica bālaputhujjanānaṃ chasu dvāresu uppajjamānāni javanāni yebhuyyena akusalāneva uppajjanti. Kusalāni pana tesaṃ kalyāṇamittādiupanissayabalena appakāneva uppajjanti, tuṇhībhūtānampi niddāyitvā supinaṃ passantānampi uddhaccādiakusalajavanasseva yebhuyyappavattito kusalākusalavirahitassa javanassa tesaṃ abhāvā. Akusalā hi visayānuguṇaṃ vāsanānuguṇañca yathāpaccayaṃ samuppajjanti, tattha kiṃ pubbe jānanājānananibaddhena. Ye pana jānanādiaṅgasampannā pāṇātipātādayo, ye ca jānanādiṃ vināpi sijjhamānā surāpānamicchādiṭṭhiādayo, te te tathā tathā yāthāvato ñatvā sammāsambuddhena niddiṭṭhā, tesañca yathāniddiṭṭhavasena gahaṇe ko nāma abhidhammavirodho. Evaṃ suttādivirodhābhāvato, aṭṭhakathāya ca vuttattā yathāvuttavasenevettha attho gahetabbo. Yadi evaṃ kasmā ‘‘sāmaṇero jānitvā pivanto sīlabhedaṃ āpajjati, na ajānitvā’’ti aṭṭhakathāyaṃ vuttanti? Nāyaṃ doso sīlabhedassa bhagavato āṇāyattattā ukkhittānuvattikādīnaṃ sīlabhedo viya. Na hi tāsaṃ akusaluppattiyā eva sīlabhedo hoti saṅghāyattasamanubhāsanānantareyeva vihitattā. Evamidhāpi jānitvā pivane eva vihito, na ajānitvā pivane. Añño hi sikkhāpadavisayo, añño akusalavisayo. Teneva sāmaṇerānaṃ purimesu pañcasu sikkhāpadesu ekasmiṃ bhinne sabbānipi sikkhāpadāni bhijjanti. Akusalaṃ pana yaṃ bhinnaṃ, tena ekeneva hoti, nāññehi. Tasmā sāmaṇerassa <pb ed="M" n="1.0114" /> ajānitvā pivantassa sīlabhedābhāvepi kammapathappattaṃ akusalamevāti gahetabbaṃ.</p>

<p rend="bodytext">Yaṃ pana <hi rend="bold">sāratthadīpaniyaṃ</hi> (sārattha. ṭī. pārājikakaṇḍa 2.42) ‘‘sāmaṇerassa surāti ajānitvā <pb ed="V" n="1.0099" /> pivantassa pārājikaṃ natthi, akusalaṃ pana hotī’’ti kehici vuttavacanaṃ ‘‘taṃ tesaṃ matimatta’’nti paṭikkhipitvā ‘‘bhikkhuno ajānitvāpi bījato paṭṭhāya majjaṃ pivantassa pācittiyaṃ. Sāmaṇero jānitvā pivanto sīlabhedaṃ āpajjati, na ajānitvāti ettakameva hi aṭṭhakathāyaṃ vuttaṃ, akusalaṃ pana hotīti na vutta’’nti tattha kāraṇaṃ vuttaṃ, taṃ akāraṇaṃ. Na hi aṭṭhakathāyaṃ sāmaṇerānaṃ jānitvā pivane eva sīlabhedo, na ajānitvāti sīlabhedakathanaṭṭhāne akusalaṃ pana hotīti avacanaṃ ajānanapakkhe akusalābhāvassa kāraṇaṃ hoti, tattha pasaṅgābhāvā, vattabbaṭṭhāne eva ‘‘akusaleneva pātabbatāya lokavajjatā’’ti vuttattā ca. Na ca te ‘‘akusalaṃ pana hotī’’ti vadantā ācariyā imaṃ sāmaṇerānaṃ sīlabhedappakāsakaṃ khandhakaṭṭhakathāpāṭhameva gahetvā avocuṃ, yena ‘‘ettakameva aṭṭhakathāyaṃ vutta’’nti vattabbaṃ siyā, atha kho surāpānaṭṭhakathāgataṃ suttapiṭakaṭṭhakathāgatañca anekavidhaṃ vacanaṃ, mahāvihāravāsīnaṃ paramparopadesañca gahetvā avocuṃ. Bhinnaladdhikānaṃ abhayagirikādīnaṃ matañhetaṃ, yadidaṃ jānitvā pivantasseva akusalanti gahaṇaṃ. Tasmā yaṃ vuttaṃ kehici ‘‘sāmaṇerassa surāti ajānitvā pivantassa pārājikaṃ natthi, akusalaṃ pana hotī’’ti, taṃ suvuttanti gahetabbaṃ.</p>

<p rend="bodytext">Yañca <hi rend="bold">sāratthadīpaniyaṃ</hi> (sārattha. ṭī. pārājikakaṇḍa 2.42) ‘‘ajānitvā pivantassāpi sotāpannassa mukhaṃ surā na pavisati kammapathappattaakusalacitteneva pātabbato’’ti kehici vuttavacanaṃ ‘‘na sundara’’nti paṭikkhipitvā ‘‘bodhisatte kucchigate bodhisattamātu sīlaṃ viya hi idampi ariyasāvakānaṃ dhammatāsiddhanti veditabba’’nti vatvā dhammatāsiddhattaṃyeva samatthetuṃ ‘‘bhavantarepi hi ariyasāvako jīvitahetupi neva pāṇaṃ hanati, na suraṃ pivati. Sace pissa surañca khīrañca missetvā mukhe pakkhipanti, khīrameva pavisati, na surā. Yathā kiṃ? Yathā koñcasakuṇānaṃ khīramissake udake khīrameva pavisati, na udakaṃ. Idaṃ yonisiddhanti ce, idampi dhammatāsiddhanti veditabba’’nti idaṃ aṭṭhakathāvacanaṃ dassitaṃ, tampi na yuttameva. Yathā hi bodhisattamātu sīlaṃ viya ariyasāvakānaṃ dhammatāsiddhanti ettha <pb ed="M" n="1.0115" /> bodhisattamātu dhammatā nāma bodhisattassa ca attano ca pāramitānubhāvena akusalānuppattiniyamo eva. Tathā ariyasāvakānampi bhavantare pāṇātipātādīnaṃ dasannaṃ kammapathānaṃ aññesañca apāyahetukānaṃ akusalānaṃ accantappahāyakassa maggassa ānubhāvena taṃtaṃsīlavītikkamahetukassa akusalassa anuppattiniyamo eva dhammatā. Na hi sabhāvavādīnaṃ dhammatā viya ahetukatā idha dhammatā nāma. Yathā vā evaṃdhammatānaye kāraṇassa bhāve abhāve ca kāriyassa bhāvo abhāvo ca dhammatā, na ahetuappaccayābhāvābhāvo, evamidhāpi pāṇātipātādikammapathānaṃ hetubhūtassa kilesassa accantābhāvena tesaṃ abhāvo, tadavasesānaṃ akusalānaṃ hetuno bhāvena bhāvo ca dhammatā <pb ed="V" n="1.0100" />, na ahetukatā. Tasmā apāyahetuno rāgassa abhāveneva ariyānaṃ ajānitvāpi surāya anajjhoharaṇanti suvuttamevidaṃ kehici ‘‘ajānitvā pivantassāpi sotāpannassa mukhaṃ surā na pavisati kammapathappattaakusalacitteneva pātabbato’’ti, taṃ kena hetunā na sundaraṃ jātanti na ñāyati, dhammatāsiddhanti vā kathanena kathaṃ taṃ paṭikkhittanti.</p>

<p rend="bodytext">Yampi <hi rend="bold">dīghanikāyaṭṭhakathāyaṃ</hi> (dī. ni. aṭṭha. 1.352) ‘‘surañca khīrañca missetvā…pe… idaṃ dhammatāsiddha’’nti vacanaṃ, tampi surāpānassa acittakapakkhepi akusalacittaññeva sādheti. Tathā hi ‘‘bhavantarepi hi ariyasāvako jīvitahetupi pāṇaṃ na hanati, nādinnaṃ ādiyati…pe… na suraṃ pivatī’’ti vutte ‘‘purimānaṃ tāva catunnaṃ kammapathānaṃ sacittakattā viramaṇaṃ sukaraṃ, pacchimassa pana surāpānassa acittakattā kathaṃ viramaṇaṃ bhaveyyā’’ti codanāsambhavaṃ manasikatvā vatthuajānanavasena acittakattepi yasmā kammapathappattaakusaleneva surā ajjhoharitabbā, tādisī ca akusalappavatti ariyasāvakassa maggeneva hatā, tasmāssa paragalaṃ surāya pavisanaṃ natthīti atthato gamyamānatthaṃ parihāravacanaṃ vadatā ‘‘sace pissa surañca khīrañcā’’tiādi vuttaṃ. Tattha khīrameva pavisati, na surāti idaṃ surāya sabbathāpi paragalappavesābhāvadassanaparaṃ, na pana surāmissakhīrassa surāya viyojanasāmatthiyadassanaparaṃ. Ayañhettha adhippāyo – yadi hi surāmisse khīre kiñci paviseyya, khīrameva paviseyya, na surā. Khīre pana surāya aviyutte na kiñci pavisatīti <pb ed="M" n="1.0116" />. <hi rend="bold">Idaṃ yonisiddha</hi>nti udakassa mukhe appavisanaṃ yonisiddhaṃ. Yonīti cettha jāti adhippetā. Tasmā koñcajātikānaṃ mukhatuṇḍasaṅkhātānaṃ rūpadhammānaṃ khīramissaudakajjhoharaṇahetuttābhāvena taṃ appavisanaṃ siddhanti attho. Idampi hi khīramissāya surāya khīre pavisantepi paragalāpavisananti. <hi rend="bold">Dhammatāsiddha</hi>nti ariyasāvakassa arūpadhammānaṃ surāpivanahetubhūtakilesasahitattābhāvasaṅkhātāya dhammatāya siddhaṃ. Evamettha acittakapakkhepi surāya akusalacitteneva pātabbato ariyasāvakānaṃ apivanaṃ samatthitanti veditabbaṃ. Athāpi siyā ajānanapakkhe akusalacittena vināva pātabbattepi surāya apivanaṃ ariyānaṃ dhammatāti <pb ed="V" n="1.0101" /> samatthanaparametanti, taṃ na, aṭṭhakathāvacanantarehi virujjhanato. Yathā hi vacanantarehi na virujjhati, tathāyeva attho gahetabbo.</p>

<p rend="bodytext">Apica pāṇātipātādīnaṃ pañcannaṃ kammapathānaṃ bhavantarepi akaraṇaṃ ariyānaṃ dhammatāsīlameva, tesañca yadi sacittakataṃ samānaṃ. Surāpānaṃ viya itarānipi cattāri ajānantenāpi ariyasāvakena na kattabbāni siyuṃ, tathā ca ajānantānaṃ ariyānaṃ kusalābyākatacittehipi viramaṇaparamāraṇaparasantakagahaṇādīsu kāyavacīpavatti na sampajjeyya, no ce sampajjati, cakkhupālattherassa caṅkamanena pāṇaviyogassa, uppalavaṇṇattheriyā balakkārena maggenamaggaphusanassa ca pavattattā. Tasmā surāpānassa acittakapakkhepi akusaleneva pātabbatāya surā ariyānaṃ paragalaṃ na pavisatīti visesetvā vuttanti veditabbaṃ.</p>

<p rend="bodytext">Nanu vatthuṃ jānantasseva sabbe kammapathā vuttāti? Na, micchādiṭṭhiyā viparītaggahaṇeneva pavattattā. Kathañhi nāma asabbaññuṃ sabbaññuto, aniccādiṃ niccādito ca gahaṇantī diṭṭhi vatthuṃ vijānāti. Yadi hi jāneyya, micchādiṭṭhiyeva na siyā. Sā ca kammapathesu gaṇitāti kuto jānantasseva kammapathappavattiniyamo. Atha sabbaññuṃ sabbaññūti gaṇhantīpi ‘‘ayaṃ satto’’ti tassa sarūpaggahaṇato diṭṭhipi vatthuṃ vijānātīti ce? Na, surāpānassapi ‘‘ayaṃ na surā’’ti sarūpaggahaṇassa samānattā. ‘‘Aya’’nti ca vatthuparāmasanepi ‘‘surā’’ti visesavijānanābhāvā na jānātīti ce? ‘‘Aya’’nti puggalattaṃ jānantīpi ‘‘asabbaññū’’tipi visesajānanābhāvā diṭṭhipi vatthuṃ na jānātīti samānameva. Evañhi tesaṃ <pb ed="M" n="1.0117" /> buddhāti ahitoti ahitaṃ vā pūraṇakassapādiṃ hito paṭighassa vā anunayassa vā uppādanepi eseva nayo. Vipallāsapubbakañhi sabbaṃ akusalaṃ.</p>

<p rend="bodytext">Apica surāya pīyamānāya niyamena akusaluppādanaṃ sabhāvo pītāya viya. Khīrādisaññāya pītasurassa puggalassa mātubhaginiādīsupi rāgadosādiakusalappabandho vatthusabhāveneva uppajjati, evaṃ pīyamānakkhaṇepi tikhiṇo rāgo uppajjateva, teneva sāgatattherassa ajānitvā pivanakāle pañcābhiññādijhānaparihāni, pacchā ca buddhādīsu agāravādiakusalappabandho yāva surāvigamā pavattittha. Teneva bhagavāpi tassa agāravādiakausalappavattidassanamukhena surādosaṃ pakāsetvā sikkhāpadaṃ paññapesi. Na hi pañcanīvaraṇuppattiṃ vinā jhānaparihāni hoti. Tasmā ajānantassāpi surā pīyamānā pītā ca attano sabhāveneva akusaluppādikāti ayamattho sāgatattherassa jhānaparihāniyā anvayatopi, ariyānaṃ kilesābhāvena mukhena surāya appavesasaṅkhātabyatirekatopi sijjhatīti niṭṭhamettha gantabbaṃ, evaṃ gahaṇameva hi vibhajjavādīmatānusāraṃ.</p>

<p rend="bodytext">Yaṃ pana ‘‘jānitvā pivantasseva akusala’’nti gahaṇaṃ, taṃ bhinnaladdhikānaṃ abhayagirikādīnameva <pb ed="V" n="1.0102" /> mataṃ, taṃ pana gaṇṭhipadakārakādīhi ‘‘paravādo’’ti ajānantehi attano matiyā saṃsanditvā likhitaṃ vibhajjavādīmaṇḍalampi pavisitvā yāvajjatanā sāsanaṃ dūseti, purāpi kira <hi rend="bold">imasmimpi damiḷaraṭṭhe</hi> koci bhinnaladdhiko nāgaseno nāma thero kuṇḍalakesīvatthuṃ paravādamathananayadassanatthaṃ damiḷakabbarūpena kārento ‘‘imaṃ surāpānassa jānitvāva pivane akusalanayaṃ, aññañca desakālādibhedena anantampi ñeyyaṃ sabbaññutaññāṇaṃ salakkhaṇavaseneva ñātuṃ na sakkoti ñāṇena paricchinnattena ñeyyassa anantattahānippasaṅgato. Aniccādisāmaññalakkhaṇavaseneva pana ñātuṃ sakkotī’’ti ca, ‘‘paramatthadhammesu nāmarūpantiādibhedo viya puggalādisammutipi visuṃ vatthubhedo evā’’ti ca evamādikaṃ bahuṃ viparītatthanayaṃ kabbākārassa kavino upadisitvā tasmiṃ pabandhe kāraṇābhāsehi satiṃ sammohetvā pabandhāpesi, tañca kabbaṃ nissāya imaṃ bhinnaladdhikamataṃ idha vibhajjavādīmate <pb ed="M" n="1.0118" /> sammissaṃ ciraṃ pavattittha. Taṃ pana pacchā ācariyabuddhappiyamahātherena bāhirabbharikaṃ diṭṭhijālaṃ vighāṭetvā idha parisuddhaṃ sāsanaṃ patiṭṭhāpentena sodhitampi <hi rend="bold">sāratthadīpaniyā</hi> (sārattha. ṭī. pārājikakaṇḍa 2.42) vinayaṭīkāya surāpānassa sacittakapakkheyeva cittaṃ akusalanti samatthanavacanaṃ nissāya kehici vipallattacittehi puna ukkhittasiraṃ jātaṃ, tañca mahātherehi vinicchinitvā gārayhavādaṃ katvā madditvā laddhigāhake ca bhikkhū viyojetvā dhammena vinayena satthusāsanena cireneva vūpasamitaṃ. Tenevettha mayaṃ evaṃ vitthārato idaṃ paṭikkhipimha ‘‘mā aññepi vibhajjavādino ayaṃ laddhi dūsesī’’ti. Tasmā idha vuttāni avuttāni ca kāraṇāni suṭṭhu sallakkhetvā yathā āgamavirodho na hoti, tathā attho gahetabbo.</p>

<p rend="bodytext"><hi rend="bold">Sesa</hi>nti yassa vatthuvijānanacittena sacittakapakkhepi cittaṃ akusalamevāti niyamo natthi, taṃ sabbanti attho. <hi rend="bold">Rundhantī</hi>ti ‘‘tiracchānagatitthiyā doso natthī’’tiādinā anāpattiyā lesaggahaṇaṃ nivārentī. <hi rend="bold">Dvāraṃ pidahantī</hi>ti ‘‘tañca kho manussitthiyā’’tiādinā (pārā. 41) lesaggahaṇassa kāraṇasaṅkhātaṃ dvāraṃ pidahantī. <hi rend="bold">Sotaṃ pacchindamānā</hi>ti tadubhayalesaggahaṇadvārānaṃ vasena avicchinnaṃ vītikkamasotaṃ pacchindamānā. <hi rend="bold">Gāḷhataraṃ karontī</hi>ti yathāvuttehi kāraṇehi paṭhamapaññattisiddhaṃ āpattiññeva daḷhaṃ karontī, anāpattiyā okāsaṃ adadamānāti attho. Sā ca yasmā vītikkamābhāve, avisayatāya abbohārike vītikkame ca lokavajjepi sithilaṃ karontī uppajjati, tasmā tathā uppattiṃ uppattikāraṇañca dassento āha <hi rend="bold">aññatra adhimānā</hi>tiādi. Aññatra adhimānāti imissā anupaññattiyā ‘‘vītikkamābhāvā’’ti kāraṇaṃ vuttaṃ. Aññatra supinantāti imissā ‘‘abbohārikattā’’ti kāraṇaṃ vuttaṃ. Tattha <hi rend="bold">vītikkamābhāvā</hi>ti pāpicchāya avijjamānassa uttarimanussadhammassa vijjamānato <pb ed="V" n="1.0103" /> pakāsanavasappavattavisaṃvādanādhippāyasaṅkhātassa vītikkamassa abhāvato. Adhimānikassa hi anadhigate adhigatasaññitāya yathāvuttavītikkamo natthi. <hi rend="bold">Abbohārikattā</hi>ti ‘‘atthesā, bhikkhave, cetanā, sā ca kho abbohārikā’’ti (pārā. 235) vacanato mocanassādacetanāya upakkamanassa ca vijjamānattepi thinamiddhena abhibhūtatāya <pb ed="M" n="1.0119" /> avasattena abbohārikattā, āpattikāraṇavohārābhāvāti attho. <hi rend="bold">Vā</hi>-saddo cettha samuccayattho daṭṭhabbo, ‘‘abbohārikattā cā’’ti vā pāṭho. <hi rend="bold">Vuttā</hi>ti duvidhāpi cesā anupaññatti anāpattikarā vuttāti adhippāyo.</p>

<p rend="bodytext"><hi rend="bold">Akate vītikkame</hi>ti āpadāsupi bhikkhūhi sikkhāpadavītikkame akate, kukkuccā na bhuñjiṃsūtiādīsu viya vītikkamaṃ akatvā bhikkhūhi attano dukkhuppattiyā ārocitāyāti attho. <hi rend="bold">Sithilaṃ karontī</hi>ti paṭhamaṃ sāmaññato baddhasikkhāpadaṃ mocetvā attano visaye anāpattikaraṇavasena sithilaṃ karontī. <hi rend="bold">Dvāraṃ dadamānā</hi>ti anāpattiyā dvāraṃ dadamānā. <hi rend="bold">Aparāparampi anāpattiṃ kurumānā</hi>ti dinnena tena dvārena uparūpari anāpattibhāvaṃ dīpentī. Paññattepi sikkhāpade udāyinā ‘‘muhuttikāya vesiyā na doso’’ti lesena vītikkamitvā <hi rend="bold">sañcarittāpajjanavatthusmiṃ</hi> (pārā. 296 ādayo) paññattattā ‘‘kate vītikkame’’ti vuttaṃ. <hi rend="bold">Paññattigatikā</hi>ti atthato mūlapaññattiyevāti adhippāyo.</p>

<p rend="centre">Makkaṭīvatthukathāvaṇṇanānayo niṭṭhito.</p>

<p rend="subhead">Santhatabhāṇavāro</p>

<p rend="subhead">Vajjiputtakavatthukathāvaṇṇanā</p>

<p rend="bodytext" n="43-44"><hi rend="paranum">43-44</hi><hi rend="dot">.</hi> Vajjiputtakavatthukathāya <hi rend="bold">pāḷiyaṃ</hi> ‘‘vesālikā…pe… methunaṃ dhammaṃ paṭiseviṃsū’’ti ettha te ñātikulaṃ gantvā gihiliṅgaṃ gahetvā ‘‘gihibhūtā maya’’nti saññāya methunaṃ paṭiseviṃsūti gahetabbaṃ, tenāha <hi rend="bold">ñātibyasanenapi phuṭṭhā</hi>tiādi. Ñātīnaṃ vināso rājadaṇḍādikāraṇena hotīti āha <hi rend="bold">rājadaṇḍa</hi>iccādi. Dhaññahiraññadāsidāsagomahiṃsādidhanāni <hi rend="bold">bhogā</hi> nāma, tesampi rājadaṇḍādināva vināsoti āha ‘‘esa nayo dutiyapadepī’’ti. Na sabbaññubuddhotiādinā <pb ed="V" n="1.0104" /> tīsu vatthūsu appasannāva sāsane abhabbāti saññāya attano bhabbataṃ pakāsentā <hi rend="bold">na maya</hi>ntiādimāhaṃsūti veditabbaṃ. ‘‘Aṭṭhatiṃsārammaṇesū’’ti <hi rend="bold">pāḷiyaṃ</hi> anāgate ālokākāsakasiṇe vajjetvā vuttaṃ, tehi pana <pb ed="M" n="1.0120" /> saddhiṃ cattālīsa honti. <hi rend="bold">Vibhattā kusalā dhammā</hi>ti ‘‘imasmiṃ ārammaṇe idaṃ hotī’’ti vibhāgaso dassitā saupacārajjhānā mahaggatakusalā dhammā. <hi rend="bold">Gihipalibodha</hi>nti sahasokitādivasena gihīsu byāvaṭataṃ. <hi rend="bold">Āvāsapalibodha</hi>nti senāsanesu navakammādivasena niccabyāvaṭataṃ. Duppariccāgānaṃ imesaṃ dvinnaṃ palibodhānaṃ vasena sabbepi palibodhā saṅgahitā evāti veditabbaṃ.</p>

<p rend="bodytext"><hi rend="bold">Yenā</hi>ti kāraṇena. <hi rend="bold">Asaṃvāso</hi>ti idaṃ tasmiṃ attabhāve kenacipi pariyāyena bhikkhu hutvā bhikkhūhi saddhiṃ saṃvāsaṃ nārahatīti imamatthaṃ sandhāya vuttanti āha ‘‘asaṃvāso’’ti. <hi rend="bold">Paññattaṃ samūhaneyyā</hi>ti ‘‘so āgato na pabbājetabbo’’ti avatvā ‘‘na upasampādetabbo’’ti ettakasseva vuttattā pārājikassa sāmaṇerabhūmi anuññātāti viññāyati, tenāha <hi rend="bold">sāmaṇerabhūmiyaṃ pana ṭhito</hi>tiādi. ‘‘Yo pana bhikkhū’’ti vuttattā (pārā. 39) paccakkhātasikkho yasmā bhikkhu na hoti, methunasevane ca pārājikaṃ nāpajjati, tasmāssa ‘‘āgato upasampādetabbo’’ti upasampadaṃ anujānanto pārājikaṃ na samūhanati nāma, tenāha ‘‘bhikkhubhāve ṭhatvā avipannasīlatāyā’’ti. <hi rend="bold">Uttamatthaṃ</hi> arahattaṃ, nibbānameva vā.</p>

<p rend="subhead">Catubbidhavinayādikathāvaṇṇanā</p>

<p rend="bodytext" n="45"><hi rend="paranum">45</hi><hi rend="dot">.</hi><hi rend="bold">Nīharitvā</hi>ti pāḷito uddharitvā, tathā hi ‘‘pañcahupāli, aṅgehi samannāgatena bhikkhunā nānuyuñjitabbaṃ. Katamehi pañcahi? Suttaṃ na jānāti, suttānulomaṃ na jānātī’’tiādipāḷito suttaṃ suttānulomañca nīhariṃsu. ‘‘Anāpatti evaṃ amhākaṃ ācariyānaṃ uggaho paripucchāti bhaṇatī’’ti evamādito ācariyavādaṃ. ‘‘Āyasmā upāli evamāha – ‘anāpatti, āvuso, supinantenā’ti’’ evamādito attano matiṃ nīhariṃsu, sā ca therassa attanomati suttena saṅgahitattā suttaṃ jātaṃ, evamaññāpi suttādīhi saṅgahitāva gahetabbā, netarāti veditabbaṃ. Atha vā <hi rend="bold">nīharitvā</hi>ti vibhajitvā sāṭṭhakathaṃ sakalaṃ vinayapiṭakaṃ suttādīsu catūsu padesesu pakkhipitvā catudhā vibhajitvā vinayaṃ pakāsesuṃ <pb ed="M" n="1.0121" /> tabbinimuttassa abhāvāti adhippāyo. <hi rend="bold">Vutta</hi>nti nāgasenattherena <hi rend="bold">milindapañhe</hi> vuttaṃ. Kaṇṭhādivaṇṇuppattiṭṭhānakaraṇādīhi āharitvā attano vacīviññattiyāva bhāsitavacanaṃ <hi rend="bold">āhaccapadaṃ. Raso</hi>ti sāro ‘‘pattaraso’’tiādīsu (dha. sa. 628-630) viya, paṭikkhittaanuññātasuttasāroti <pb ed="V" n="1.0105" /> attho, <hi rend="bold">raso</hi>ti vā lakkhaṇaṃ paṭivatthukaṃ anuddharitvā lakkhaṇānulomena vuttattā. Dhammasaṅgāhakādiācariyavaṃsena ābhatā aṭṭhakathā ācariyavaṃsoti āha ‘‘ācariyavaṃsoti ācariyavādo’’ti.</p>

<p rend="bodytext"><hi rend="bold">Vinayapiṭake pāḷī</hi>ti idha adhikāravasena vuttaṃ. Sesapiṭakesupi suttādicatunayā yathānurūpaṃ labbhanteva. <hi rend="bold">Mahāpadesā</hi>ti mahāokāsā mahāvisayā, te atthato ‘‘yaṃ, bhikkhave’’tiādipāḷivasena akappiyānulomato kappiyānulomato ca puggalehi nayato tathā tathā gayhamānā atthanayā eva. Te hi bhagavatā sarūpato avuttesupi paṭikkhittānulomesu, anuññātānulomesu ca sesesu kiccesu nivattipavattihetutāya mahāgocarāti ‘‘mahāpadesā’’ti vuttā, na pana ‘‘yaṃ, bhikkhave, mayā idaṃ na kappatī’’tiādinā vuttā sādhippāyā pāḷiyeva tassā sutte paviṭṭhattā. ‘‘Suttānulomampi sutte otāretabbaṃ…pe… suttameva balavatara’’nti (pārā. aṭṭha. 1.45) hi vuttaṃ, na hesā sādhippāyā pāḷi sutte otāretabbā, na gahetabbā vā hoti, yenāyaṃ suttānulomaṃ siyā. Tasmā imaṃ pāḷiadhippāyaṃ nissāya puggalehi gahitā yathāvuttaatthāva suttānulomaṃ. Tappakāsakattā pana ayaṃ pāḷipi suttānulomanti gahetabbaṃ, tenāha <hi rend="bold">ye bhagavatā evaṃ vuttā</hi>tiādi. Yaṃ bhikkhavetiādipāḷinayena hi puggalehi gahetabbā ye akappiyānulomādayo atthā vuttā, te mahāpadesāti attho.</p>

<p rend="bodytext">Bhagavato pakiṇṇakadesanābhūtā ca suttānulomabhūtā ca aṭṭhakathā. Yasmā dhammasaṅgāhakattherehi pāḷivaṇṇanākkamena saṅgahetvā vuttā, tasmā ‘‘ācariyavādo’’ti vuttā, etena ca aṭṭhakathā suttasuttānulomesu atthato saṅgayhatīti veditabbā. Yathā ca esā, evaṃ attanomatipi pamāṇabhūtā. Na hi bhagavato vacanaṃ vacanānulomañca anissāya aggasāvakādayopi attano ñāṇabalena suttābhidhammavinayesu <pb ed="M" n="1.0122" /> kañci sammutiparamatthabhedaṃ atthaṃ vattuṃ sakkonti, tasmā sabbampi vacanaṃ sutte suttānulome ca saṅgayhati. Visuṃ pana aṭṭhakathādīnaṃ saṅgahitattā tadavasesaṃ suttasuttānulomato gahetvā catudhā vinayo niddiṭṭho. Suttādayo nissāyeva pavattāpi attanomati tesu sarūpena anāgatattā vuttaṃ ‘‘suttasuttānulomaācariyavāde muñcitvā’’ti, tenāha ‘‘anubuddhiyā nayaggāhenā’’ti. Tattha suttādīni anugatāya eva buddhiyā tehi laddhanayaggāhena cāti attho.</p>

<p rend="bodytext"><hi rend="bold">Theravādo</hi>ti mahāsumattherādīnaṃ gāho. Suttādiṃ nissāyeva viparītatopi attanomati uppajjatīti <pb ed="V" n="1.0106" /> āha <hi rend="bold">taṃ panā</hi>tiādi. <hi rend="bold">Atthenā</hi>ti attanā nayaggahitena atthena. <hi rend="bold">Pāḷi</hi>nti attano gāhassa nissayabhūtaṃ sāṭṭhakathaṃ pāḷiṃ. <hi rend="bold">Pāḷiyā</hi>ti tappaṭikkhepatthaṃ parenāhaṭāya sāṭṭhakathāya pāḷiyā, attanā gahitaṃ atthaṃ nissāya pāḷiñca saṃsanditvāti attho. <hi rend="bold">Ācariyavāde</hi>ti attanā parena ca samuddhaṭaaṭṭhakathāya. <hi rend="bold">Otarati ceva sameti cā</hi>ti attanā uddhaṭehi saṃsandanavasena otarati, parena uddhaṭena sameti. <hi rend="bold">Sabbadubbalā</hi>ti asabbaññupuggalassa dosavāsanāya yāthāvato atthasampaṭipattiabhāvato vuttaṃ. Pamādapāṭhavasena ācariyavādassa suttānulomena asaṃsandanāpi siyāti āha ‘‘itaro na gahetabbo’’ti.</p>

<p rend="bodytext"><hi rend="bold">Samentameva gahetabba</hi>nti ye suttena saṃsandanti, evarūpāva atthā mahāpadesato uddharitabbāti dasseti tathā tathā uddhaṭaatthānameva suttānulomattā, tenāha ‘‘suttānulomato hi suttameva balavatara’’nti. <hi rend="bold">Appaṭivattiya</hi>nti appaṭibāhiyaṃ. <hi rend="bold">Kārakasaṅghasadisa</hi>nti pamāṇattā saṅgītikārakasaṅghasadisaṃ. <hi rend="bold">Buddhānaṃ ṭhitakālasadisa</hi>nti dharamānakabuddhasadisanti attho. <hi rend="bold">Sakavādī suttaṃ gahetvā kathetī</hi>tiādīsu yo yathābhūtamatthaṃ gahetvā kathanasīlo, so <hi rend="bold">sakavādī. Sutta</hi>nti saṅgītittayāruḷhaṃ pāḷivacanaṃ. <hi rend="bold">Paravādī</hi>ti mahāvihāravāsī vā hotu aññanikāyavāsī vā, yo viparītato atthaṃ gahetvā kathanasīlo, sova idha ‘‘paravādī’’ti vutto. <hi rend="bold">Suttānuloma</hi>nti saṅgītittayāruḷhaṃ vā anāruḷhaṃ vā yaṃkiñci vipallāsato vā vañcanāya vā ‘‘saṅgītittayāgatamida’’nti dassiyamānaṃ suttānulomaṃ. Keci ‘‘aññanikāye suttānuloma’’nti <pb ed="M" n="1.0123" /> vadanti, taṃ na yuttaṃ sakavādīparavādīnaṃ ubhinnampi saṅgītittayāruḷhasuttādīnaṃ eva gahetabbato. Tathā hi vakkhati ‘‘tisso saṅgītiyo āruḷhaṃ pāḷiāgataṃ paññāyati, gahetabba’’ntiādi. Na hi sakavādī aññanikāyasuttādiṃ pamāṇato gaṇhāti, yena tesu suttādīsu dassitesu tattha ṭhātabbaṃ bhaveyya, vakkhati ca ‘‘paro tassa akappiyabhāvasādhakaṃ suttato bahuṃ kāraṇañca vinicchayañca dasseti…pe… ‘sādhū’ti sampaṭicchitvā akappiyeyeva ṭhātabba’’nti (pārā. aṭṭha. 1.45). Tasmā paravādināpi saṅgītittaye anāruḷhampi anāruḷhamicceva dassīyati, kevalaṃ tassa tassa suttādino saṅgītittaye anāgatassa kūṭatā, āgatassa ca byañjanacchāyāya aññathā adhippāyayojanā ca viseso. Tattha ca yaṃ kūṭaṃ, taṃ apanīyati. Yaṃ aññathā yojitaṃ, tassa viparītatāsandassanatthaṃ tadaññena suttādinā saṃsandanā karīyati. Yo pana paravādinā gahito adhippāyo suttantādinā saṃsandati, so sakavādināpi attano gāhaṃ vissajjetvā gahetabboti ubhinnampi saṅgītittayāgatameva suttādipamāṇanti veditabbaṃ. Teneva <hi rend="bold">kathāvatthu</hi>ppakaraṇe sakavāde pañca suttasatāni paravāde pañcāti (dha. sa. aṭṭha. nidānakathā; kathā. aṭṭha. nidānakathā) <pb ed="V" n="1.0107" /> suttasahassampi adhippāyaggahaṇanānattena saṅgītittayāgatameva gahitaṃ, na nikāyantare kiñcīti.</p>

<p rend="bodytext"><hi rend="bold">Khepa</hi>nti ‘‘kiṃ iminā’’ti paṭikkhepaṃ chaḍḍanaṃ. <hi rend="bold">Garaha</hi>nti ‘‘kimesa bālo jānātī’’ti nindanaṃ. <hi rend="bold">Sutte otāretabba</hi>nti yassa suttassa anulomanato idaṃ suttānulomaṃ akāsi, tasmiṃ, tadanurūpe vā aññatarasmiṃ sutte attanā gahitaṃ suttānulomaṃ atthato saṃsandanavasena otāretabbaṃ, ‘‘iminā ca iminā ca kāraṇena imasmiṃ sutte saṃsandatī’’ti saṃsanditvā dassetabbanti attho. <hi rend="bold">Aya</hi>nti sakavādī. <hi rend="bold">Paro</hi>ti paravādī. <hi rend="bold">Ācariyavādo sutte otāretabbo</hi>ti yassa suttassa vaṇṇanāvasena ayaṃ ācariyavādo pavatto, tasmiṃ, tādise ca aññatarasmiṃ sutte pubbāparaatthasaṃsandanavasena otāretabbaṃ. <hi rend="bold">Gārayhācariyavādo</hi>ti pamādalikhito, bhinnaladdhikehi vā ṭhapito, esa nayo sabbattha.</p>

<p rend="bodytext">Yaṃ kiñci kūṭasuttaṃ bāhirakasuttādivacanaṃ na gahetabbanti dassetuṃ <hi rend="bold">suttaṃ suttānulome otāretabba</hi>ntiādi vuttaṃ. Guḷhavessantarādīni mahāsaṅghikādibhinnaladdhikānaṃ pakaraṇāni. <hi rend="bold">Ādi</hi>-saddena guḷhaummaggādīnaṃ gahaṇaṃ <pb ed="M" n="1.0124" />. Sakavādī suttaṃ gahetvā katheti, paravādīpi suttantiādinā aññepi vādālambanā vuttanayena sakkā ñātunti idha na vuttā.</p>

<p rend="bodytext">Evaṃ suttasuttānulomādimukhena sāmaññato vivādaṃ dassetvā idāni visesato vivādavatthuṃ tabbinicchayamukhena suttādīnañca dassetuṃ <hi rend="bold">atha panāyaṃ kappiya</hi>ntiādi vuttaṃ. <hi rend="bold">Sutte ca suttānulome cā</hi>ti ettha <hi rend="bold">ca</hi>-kāro vikappattho, tena ācariyavādādīnampi saṅgaho, tenāha ‘‘kāraṇañca vinicchayañca dassetī’’ti. Tattha <hi rend="bold">kāraṇa</hi>nti suttādinayaṃ nissāya attanomatiyā uddhaṭaṃ hetuṃ. <hi rend="bold">Vinicchaya</hi>nti aṭṭhakathāvinicchayaṃ. <hi rend="bold">Kāraṇacchāyā</hi>ti suttādīsu ‘‘kappiya’’nti gāhassa, ‘‘akappiya’’nti gāhassa ca nimittabhūtaṃ kicchena paṭipādanīyaṃ avibhūtakāraṇaṃ kāraṇacchāyā, kāraṇapatirūpakanti attho. <hi rend="bold">Vinayañhi patvā</hi>ti imassa vivaraṇaṃ <hi rend="bold">kappiyākappiyavicāraṇamāgammā</hi>ti. <hi rend="bold">Rundhitabba</hi>nti kappiyasaññāya vītikkamakaraṇaṃ rundhitabbaṃ, taṃnivāraṇacittaṃ daḷhataraṃ kātabbaṃ. <hi rend="bold">Sotaṃ pacchinditabba</hi>nti tattha vītikkamappavatti pacchinditabbā. <hi rend="bold">Garukabhāve</hi>ti akappiyabhāve. <hi rend="bold">Suttavinicchayakāraṇehī</hi>ti suttena aṭṭhakathāvinicchayena ca laddhakāraṇehi. <hi rend="bold">Eva</hi>ntiādi yathāvuttassa atthassa nigamanavacanaṃ. <hi rend="bold">Atirekakāraṇa</hi>nti suttādīsu purimaṃ purimaṃ atirekakāraṇaṃ nāma, bahukāraṇaṃ vā.</p>

<p rend="bodytext"><hi rend="bold">Vācuggata</hi>nti <pb ed="V" n="1.0108" /> vācāya uggataṃ, tattha nirantaraṃ ṭhitanti attho. ‘‘Suttaṃ nāma sakalaṃ vinayapiṭaka’’nti vuttattā puna <hi rend="bold">suttatoti</hi> tadatthapaṭipādakaṃ suttābhidhammapāḷivacanaṃ adhippetaṃ. <hi rend="bold">Anubyañjanatoti</hi> imassa vivaraṇaṃ <hi rend="bold">paripucchato ca aṭṭhakathāto cā</hi>ti. Tattha <hi rend="bold">paripucchā</hi>ti ācariyassa santikā pāḷiyā atthasavanaṃ. <hi rend="bold">Aṭṭhakathā</hi>ti pāḷimuttakavinicchayo. Tadubhayampi hi pāḷiṃ anugantvā atthassa byañjanato ‘‘anubyañjana’’nti vuttaṃ. <hi rend="bold">Vinaye</hi>ti vinayācāre, teneva vakkhati <hi rend="bold">vinayaṃ avijahanto avokkamanto</hi>tiādi. Tattha patiṭṭhānaṃ nāma sañcicca āpattiyā anāpajjanādi hotīti āha ‘‘lajjībhāvena patiṭṭhito’’ti, tena lajjī hotīti vuttaṃ hoti. Vinayadharassa lakkhaṇe vattabbe kiṃ iminā lajjībhāvenāti āha <hi rend="bold">alajjī hī</hi>tiādi. Tattha <hi rend="bold">bahussutopī</hi>ti iminā paṭhamalakkhaṇasamannāgamaṃ dasseti. <hi rend="bold">Lābhagarutāyā</hi>tiādinā vinaye ṭhitatāya abhāve paṭhamalakkhaṇayogo kiccakaro na hoti, atha <pb ed="M" n="1.0125" /> kho akiccakaro anatthakaro evāti dasseti. Saṅghabhedassa pubbabhāgo kalaho <hi rend="bold">saṅgharāji</hi>.</p>

<p rend="bodytext"><hi rend="bold">Vitthunatī</hi>ti vitthambhati, nitthunati vā santiṭṭhituṃ na sakkoti, tenāha <hi rend="bold">yaṃ ya</hi>ntiādi. <hi rend="bold">Ācariyaparamparā</hi>ti ācariyānaṃ vinicchayaparamparā, teneva vakkhati ‘‘attano matiṃ pahāya…pe… yathā ācariyo ca ācariyācariyo ca pāḷiñca paripucchañca vadanti, tathā ñātuṃ vaṭṭatī’’ti. Na hi ācariyānaṃ nāmamattato paramparājānane payojanamatthi. <hi rend="bold">Pubbāparānusandhito</hi>ti pubbavacanassa aparavacanena saha atthasambandhajānanato. <hi rend="bold">Atthato</hi>ti padatthapiṇḍatthaadhippetatthādito. <hi rend="bold">Kāraṇato</hi>ti tadatthupapattito. <hi rend="bold">Theravādaṅga</hi>nti theravādapaṭipāṭiṃ, tesaṃ vinicchayapaṭipāṭinti attho.</p>

<p rend="bodytext"><hi rend="bold">Imehi ca pana tīhi lakkhaṇehī</hi>ti ettha paṭhamena lakkhaṇena vinayassa suṭṭhu uggahitabhāvo vutto. Dutiyenassa lajjībhāvena ceva acalatāya ca patiṭṭhitatā. Tatiyena pāḷiaṭṭhakathāsu anurūpena anāgatampi tadanulomato ācariyehi dinnanayato vinicchinituṃ samatthatā. <hi rend="bold">Otiṇṇe vatthusmi</hi>nti codanāvasena vītikkamavatthusmiṃ saṅghamajjhe otiṇṇe. <hi rend="bold">Codakena cuditakena ca vutte vattabbe</hi>ti evaṃ otiṇṇe vatthuṃ nissāya codakena ‘‘diṭṭhaṃ suta’’ntiādinā cuditakena ‘‘atthi natthī’’tiādinā ca yaṃ vattabbaṃ, tasmiṃ vattabbe vutteti attho. Thullaccayadubbhāsitānaṃ mātikāya anāgatattā ‘‘pañcannaṃ āpattīna’’nti vuttaṃ. <hi rend="bold">Tikadukkaṭa</hi>nti ‘‘anupasampanne upasampannasaññī ujjhāyati vā khīyati vā āpatti dukkaṭassā’’tiādinā (pāci. 106 thokaṃ visadisaṃ) āgataṃ tikadukkaṭaṃ. <hi rend="bold">Aññataraṃ vā āpatti</hi>nti ‘‘kāle vikālasaññī āpatti dukkaṭassa, kāle vematiko āpatti dukkaṭassā’’tiādikaṃ (pāci. 250) dukadukkaṭaṃ <pb ed="V" n="1.0109" /> sandhāya vuttaṃ. <hi rend="bold">Antarāpatti</hi>nti tasmiṃ tasmiṃ sikkhāpade āgatavatthuvītikkamaṃ vinā aññasmiṃ vatthuvītikkame nidānato pabhuti vinītavatthupariyosānā antarantarā vuttaṃ āpattiṃ. Idha pana ‘‘vatthuṃ oloketī’’ti visuṃ gahitattā tadavasesā antarāpattīti gahitā. <hi rend="bold">Paṭilātaṃ ukkhipatī</hi>ti idaṃ visibbanasikkhāpade (pāci. 350-351) āgataṃ. Tattha ḍayhamānaṃ alātaṃ aggikapālādito bahi patitaṃ avijjhātameva paṭiukkhipati <pb ed="M" n="1.0126" />, puna yathāṭhāne ṭhapetīti attho. Vijjhātaṃ pana pakkhipantassa pācittiyameva. <hi rend="bold">Anāpatti</hi>nti ettha antarantarā vuttā anāpattipi atthi, ‘‘anāpatti, bhikkhave, iddhimassa iddhivisaye’’tiādi (pārā. 159) viya sāpi saṅgayhati.</p>

<p rend="bodytext"><hi rend="bold">Pārājikāpattīti na tāva vattabba</hi>nti idaṃ āpannapuggalena lajjīdhamme ṭhatvā yathābhūtaṃ āvikaraṇepi dubbinicchayaṃ adinnādānādiṃ sandhāya vuttaṃ. Yaṃ pana methunādīsu vijānanaṃ, taṃ vattabbameva, tenāha <hi rend="bold">methunadhammavītikkamo hī</hi>tiādi. Yo pana alajjitāya paṭiññaṃ adatvā vikkhepaṃ karoti, tassa āpatti na sakkā oḷārikāpi vinicchinituṃ, yāva so yathābhūtaṃ nāvi karoti, saṅghassa ca āpattisandeho na vigacchati, tāva nāsitakova bhavissati. <hi rend="bold">Sukhumā</hi>ti cittaparivattiyā sukhumatāya sukhumā. Tenāha ‘‘cittalahukā’’ti, cittaṃ tassa lahukanti attho. <hi rend="bold">Te</hi>ti vītikkame. <hi rend="bold">Taṃvatthuka</hi>nti adinnādānādimūlakaṃ. <hi rend="bold">Yaṃ ācariyo bhaṇati, taṃ karohī</hi>tiādi sabbaṃ lajjīpesalaṃ kukkuccakameva sandhāya vuttaṃ. Yo yāthāvato pakāsetvā suddhimeva gavesati, <hi rend="bold">tenāpi, pārājikosīti na vattabbo</hi>ti anāpattikoṭiyāpi saṅkiyamānattā vuttaṃ, teneva ‘‘pārājikacchāyā’’ti vuttaṃ. <hi rend="bold">Sīlāni sodhetvā</hi>ti yasmiṃ vītikkame pārājikāsaṅkā vattati, tattha pārājikābhāvapakkhaṃ gahetvā desanāvuṭṭhānagāminīnaṃ āpattīnaṃ sodhanavasena sīlāni sodhetvā. <hi rend="bold">Dvattiṃsākāra</hi>nti pākaṭabhāvato upalakkhaṇavasena vuttaṃ, yaṃ kiñci abhirucitaṃ manasikātuṃ vaṭṭateva. <hi rend="bold">Kammaṭṭhānaṃ ghaṭiyatī</hi>ti vippaṭisāramūlakena vikkhepena antarantarā khaṇḍaṃ adassetvā pabandhavasena cittena saṅghaṭiyati. <hi rend="bold">Saṅkhārā</hi>ti vipassanākammaṭṭhānavasena vuttaṃ. Sāpattikassa hi paguṇampi kammaṭṭhānaṃ na suṭṭhu upaṭṭhāti, pageva pārājikassa. Tassa hi vippaṭisāraninnatāya cittaṃ ekaggaṃ na hoti. Ekassa pana vitakkavikkhepādibahulassa suddhasīlassapi cittaṃ na samādhiyati, taṃ idha pārājikamūlakanti na gahetabbaṃ. Katapāpamūlakena vippaṭisārenevettha cittassa asamādhiyanaṃ sandhāya ‘‘kammaṭṭhānaṃ na ghaṭiyatī’’ti vuttaṃ, tenāha <hi rend="bold">vippaṭisāragginā</hi>tiādi. <hi rend="bold">Attanā</hi>ti cittena karaṇabhūtena puggalo kattā jānāti, paccatte vā karaṇavacanaṃ, attā sayaṃ pajānātīti attho.</p>

<p rend="centre">Catubbidhavinayādikathāvaṇṇanānayo niṭṭhito.</p>

<p rend="subhead">Padabhājanīyavaṇṇanā</p>

<p rend="bodytext">Yo <pb ed="M" n="1.0127" /><pb ed="V" n="1.0110" /> viya dissatīti <hi rend="bold">yādiso,</hi> yaṃ-saddatthe yathā-saddo vattatīti āha ‘‘yena vā tena vā yutto’’ti. Yena tenāti hi padadvayena aniyamato yaṃ-saddatthova dassito. <hi rend="bold">Vāsadhurayutto</hi>ti vipassanādhurayutto. Yā jāti assāti yaṃjāti, puggalo, sova <hi rend="bold">yaṃjacco</hi> sakatthe yapaccayaṃ katvā. Gottavasena yena vā tena vā gottena yathāgotto vā tathāgotto vā hotūti sambandho. <hi rend="bold">Sīlesū</hi>ti pakatīsu. <hi rend="bold">Atha kho</hi>ti idaṃ kintūti imasmiṃ atthe. Kiṃ vuttaṃ hotīti attho. <hi rend="bold">Imasmiṃ atthe</hi>ti imasmiṃ pārājikavisaye. <hi rend="bold">Eso</hi>ti yathāvuttehi pakārehi yutto. <hi rend="bold">Ariyāyā</hi>ti ‘‘uddissa ariyā tiṭṭhanti, esā ariyānaṃ yācanā’’ti evaṃ vuttāya, na, ‘‘dehi me’’ti kapaṇāya. <hi rend="bold">Liṅgasampaṭicchanenā</hi>ti ‘‘bhikkhaṃ carissāmī’’ti cittābhāvepi bhikkhāhāranissitapabbajjāliṅgassa sampaṭicchanena. <hi rend="bold">Kājabhatta</hi>nti kājehi ānītabhattaṃ. <hi rend="bold">Adhammikāyā</hi>ti adhisīlasikkhādibhikkhuguṇābhāvato vuttaṃ, tenāha ‘‘abhūtāyā’’ti. ‘‘Mayaṃ bhikkhū’’ti vadantā paṭiññāmatteneva bhikkhū, na atthatoti attho. Idañca ‘‘mayaṃ bhikkhū’’ti paṭijānanassāpi sambhavato vuttaṃ. ‘‘Mayaṃ bhikkhū’’ti appaṭijānantāpi hi bhikkhuvohāranimittassa liṅgassa gahaṇena ceva bhikkhūnaṃ dinnapaccayabhāgaggahaṇādinā ca bhikkhupaṭiññā eva nāma honti. Tathā hi vuttaṃ <hi rend="bold">puggalapaññattiaṭṭhakathāyaṃ</hi> –</p>

<p rend="indent">‘‘‘Abrahmacārī brahmacāripaṭiñño’ti aññe brahmacārino sunivatthe supārute sumbhakapattadhare gāmanigamajanapadarājadhānīsu piṇḍāya caritvā jīvikaṃ kappente disvā sayampi tādisena ākārena tathā paṭipajjanato ‘ahaṃ brahmacārī’ti paṭiññaṃ dento viya hoti. ‘Ahaṃ bhikkhū’ti vatvā uposathaggādīni pavisanto pana brahmacāripaṭiñño hotiyeva, tathā saṅghikaṃ lābhaṃ gaṇhanto’’ti (pu. pa. aṭṭha. 91).</p>

<p rend="bodytext">Tasmā evarūpehi paṭiññāya bhikkhūhi gotrabhupariyosānehi saddhiṃ sambhogaparibhogo na vaṭṭati, alajjīparibhogova hoti. Sañcicca āpattiāpajjanādialajjīlakkhaṇaṃ pana ukkaṭṭhānaṃ bhikkhūnaṃ vasena vuttaṃ sāmaṇerādīnampi <pb ed="M" n="1.0128" /> alajjīvohāradassanato. ‘‘Alajjīsāmaṇerehi hatthakammampi na kāretabba’’nti hi vuttaṃ. Yathāvihitapaṭipattiyaṃ atiṭṭhanañhi sabbasādhāraṇaṃ alajjīlakkhaṇaṃ. Dussīlā liṅgaggahaṇato paṭṭhāya yathāvihitapaṭipattiyā abhāvato ekantā lajjinova mahāsaṅghikādinikāyantarikā viya, liṅgatthenakādayo viya, ca. Yāva 11 ca tesaṃ bhikkhupaṭiññā anuvattati, tāva bhikkhu eva, tehi ca paribhogo alajjipaabhogova, tesañca bhikkhusaṅghasaññāya dinnaṃ saṅghe dinnaṃ nāma hoti. Vuttañhi bhagavatā –</p>

<p rend="indent">‘‘Bhavissanti kho panānanda, anāgatamaddhānaṃ gotrabhuno kāsāvakaṇṭhā dussīlā pāpadhammā, tesu dussīlesu saṅghaṃ uddissa dānaṃ dassanti, tadāpāhaṃ, ānanda, saṅghagataṃ dakkhiṇaṃ asaṅkhyeyyaṃ appameyyaṃ vadāmī’’ti (ma. ni. 3.380).</p>

<p rend="bodytext">Bhagavato saṅghaṃ uddissa dinnattā dakkhiṇā asaṅkhyeyyā appameyyā jātā. Dussīlānaṃ dinnattā nāti ce? Na, tesu saṅghaṃ uddissāti gotrabhūnaṃ paṭiggāhakattena parāmaṭṭhattā, itarathā ‘‘yesu kesuci gahaṭṭhesu vā pabbajitesu vā saṅghaṃ uddissā’’ti vattabbatāpasaṅgato, tathā ca ‘‘tadāpāhaṃ, ānandā’’ti heṭṭhimakoṭidassanassa payojanaṃ na siyā. Tasmā gotrabhūnampi abhāve saṅghaṃ uddissa dānaṃ natthi, heṭṭhimakoṭiyā tesupi dinnā saṅghagatā dakkhiṇā asaṅkhyeyyā, na tato paraṃ sijjhatīti tepi paṭiññāya bhikkhu evāti gahetabbaṃ.</p>

<p rend="bodytext"><hi rend="bold">Brahmaghosa</hi>nti uttamaghosaṃ, brahmuno ghosasadisaṃ vā ghosaṃ. <hi rend="bold">Ehi bhikkhū</hi>ti ‘‘bhikkhū’’tisambodhanaṃ. Saṃsāre bhayaikkhaka tassa bhayassa sabbaso vināsanatthaṃ tisaraṇaṃ, sāsanaṃ vā <hi rend="bold">ehi</hi> manasā ‘‘tāṇaṃ leṇa’’nti pavisa upagaccha. Upagantvāpi <hi rend="bold">cara brahmacariya</hi>nti sāsanabrahmacariyaṃ maggabrahmacariyañca carassu. <hi rend="bold">Bhaṇḍū</hi>ti muṇḍitakeso. <hi rend="bold">Vāsī</hi>ti dantakaṭṭhādicchedanavāsi. <hi rend="bold">Bandhana</hi>nti kāyabandhanaṃ. Yutto yogo samādhipaññāvasena so <hi rend="bold">yuttayogo,</hi> tassa aṭṭhete parikkhārāti seso. Sarīre paṭimukkehiyeva upalakkhitoti seso. ‘‘Tīṇi satānī’’ti vattabbe gāthābandhasukhatthaṃ ‘‘tīṇi sata’’nti vuttaṃ.</p>

<p rend="bodytext"><hi rend="bold">Tasmā</hi>ti <pb ed="M" n="1.0129" /> bhagavā heṭṭhā vuttaṃ parāmasati. Heṭṭhā hi ‘‘ahaṃ kho pana, kassapa, jānaññeva vadāmi ‘jānāmī’ti, passaññeva vadāmi ‘passāmī’’’ti (saṃ. ni. 2.154) vuttaṃ, taṃ parāmasati, yasmā ahaṃ jānaṃ vadāmi, tasmāti attho. <hi rend="bold">Ihā</hi>ti imasmiṃ sāsane. <hi rend="bold">Tibba</hi>nti mahantaṃ. <hi rend="bold">Paccupaṭṭhitaṃ bhavissatī</hi>ti therādiupasaṅkamanato puretarameva tesu yaṃnūna me hirottappaṃ upaṭṭhitaṃ bhavissatīti attho. <hi rend="bold">Kusalūpasaṃhita</hi>nti anavajjadhammanissitaṃ. <hi rend="bold">Aṭṭhiṃ katvā</hi>ti attānaṃ tena dhammena aṭṭhikaṃ katvā, taṃ vā dhammaṃ ‘‘esa me attho’’ti atthaṃ katvā. <hi rend="bold">Ohitasoto</hi>ti dhamme nihitasoto. <hi rend="bold">Evañhi te, kassapa, sikkhitabba</hi>nti ñāṇasotañca pasādasotañca odahitvā ‘‘dhammaṃ sakkaccameva suṇissāmī’’ti evameva tayā sikkhitabbaṃ. <hi rend="bold">Sātasahagatā ca me kāyagatāsatī</hi>ti <pb ed="V" n="1.0112" /> asubhesu ceva ānāpāne ca paṭhamajjhānavasena sukhasampayuttakāyagatāsati. Yaṃ panetassa ovādassa sakkaccapaṭiggahaṇaṃ, ayameva therassa pabbajjā ca upasampadā ca ahosi (saṃ. ni. aṭṭha. 2.2.154).</p>

<p rend="bodytext">Uddhumātakapaṭibhāgārammaṇaṃ jhānaṃ <hi rend="bold">uddhumātakasaññā</hi>. Kasiṇārammaṇaṃ rūpāvacarajjhānaṃ <hi rend="bold">rūpasaññā. Ime</hi>ti saññāsīsena niddiṭṭhā ime dve jhānadhammā. Sopāko ca bhagavatā puṭṭho ‘‘rūpāvacarabhāvena ekatthā, byañjanameva nāna’’nti āha. <hi rend="bold">Āraddhacitto</hi>ti ārādhitacitto. Garudhammapaṭiggahaṇādiupasampadā upari sayameva āvi bhavissati.</p>

<p rend="bodytext"><hi rend="bold">Sabbantimena pariyāyenā</hi>ti sabbantimena paricchedena. Ñatticatutthā kammavācā upasampadākammassa kāraṇattā ṭhānaṃ, tassa ṭhānassa arahaṃ anucchavikanti vatthudosādivinimuttakammaṃ ‘‘ṭhānāraha’’nti vuttaṃ vatthādidosayuttassa kammassa sabhāvato kammavācārahattābhāvā. Atha vā ṭhānanti nibbānappattihetuto sikkhattayasaṅgahaṃ sāsanaṃ vuccati, tassa anucchavikaṃ kammaṃ ṭhānārahaṃ. Yathāvihitalakkhaṇena hi kammena upasampannova sakalaṃ sāsanaṃ samādāya paripūretumarahati. Tasmā parisuddhakammavācāpariyosānaṃ sabbaṃ saṅghakiccaṃ ṭhānārahaṃ nāma, tenāha ‘‘satthusāsanārahenā’’ti, sīlādisakalasāsanaparipuṇṇassa anucchavikenāti attho. <hi rend="bold">Ayaṃ imasmiṃ atthe</hi>ti ñatticatutthakammena upasampannasseva sabbasikkhāpadesu vuttattā kiñcāpi ehibhikkhūpasampadādīhi upasampannānaṃ suddhasattānaṃ paṇṇattivajjasikkhāpadavītikkamepi abhabbatā vā dosābhāvo vā <pb ed="M" n="1.0130" /> saddato paññāyati, tathāpi atthato tesampi paṇṇattivajjesu, lokavajjesupi vā surāpānādilahukesu magguppattito pubbe asañciccādinā āpattiāpajjanaṃ sijjhatiyeva. Tathā hi ‘‘dve puggalā abhabbā āpattiṃ āpajjituṃ buddhā ca paccekabuddhā ca. Dve puggalā bhabbā āpattiṃ āpajjituṃ bhikkhū ca bhikkhuniyo cā’’ti (pari. 322) vuttaṃ. <hi rend="bold">Ñatticatutthena kammena upasampanno</hi>ti idaṃ pana sabbasikkhāpadavītikkamārahe sabbakālike ca bhikkhū gahetvā yebhuyyavasena vuttaṃ. <hi rend="bold">Niruttivasenā</hi>ti nibbacanavasena. <hi rend="bold">Abhilāpavasenā</hi>ti vohāravasena. <hi rend="bold">Guṇavasenā</hi>ti bhikkhuvohāranimittānaṃ guṇānaṃ vasena.</p>

<p rend="subhead">Sājīvapadabhājanīyavaṇṇanā</p>

<p rend="bodytext">Vivaṭṭūpanissayā sīlādayo lokiyehi abhivisiṭṭhattā adhisīlādivohārena vuttāti dassetuṃ <pb ed="V" n="1.0113" /><hi rend="bold">katamaṃ panā</hi>tiādi āraddhaṃ. Tattha <hi rend="bold">pañcaṅgadasaṅgasīla</hi>nti abuddhuppādakāle sīlaṃ sandhāya vuttaṃ tassa vivaṭṭūpanissayattābhāvā. Yaṃ pana buddhuppāde ratanattayaguṇaṃ tathato ñatvā sāsane suniviṭṭhasaddhāhi upāsakopāsikāhi ceva sāmaṇerasikkhamānāhi ca rakkhiyamānaṃ pañcaṅgaaṭṭhaṅgadasaṅgasīlaṃ, tampi adhisīlameva magguppattihetuto. Vipassanāmagguppattinimittatāya hi pātimokkhasaṃvarasīlaṃ lokiyānaṃ sīlehi adhisīlaṃ jātaṃ adhicittaṃ viya. Na hi vipassanāmagganimittataṃ muñcitvā lokiyacittato adhicittassa añño koci viseso upalabbhati, tadubhayañca anādimato saṃsāravaṭṭassa attādisāravirahitatāya tilakkhaṇabbhāhatattaṃ, ‘‘ahaṃ mamā’’ti ākārena pavattaavijjātaṇhādidosamūlakattañca, taṃdosamūlaviddhaṃsanasamatthāya sīlacittabalopatthaddhāya vipassanāya ukkaṃseneva tassa saṃsāravaṭṭassa vigamañca, tadupadesakassa sammāsambuddhassa sabbaññutādiaparimitaguṇagaṇayogena aviparītasaddhammadesakattañca yāthāvato ñatvā paṭipannena samādāya sikkhitabbatāya vivaṭṭūpanissayaṃ jātaṃ, na aññena kāraṇena, tañca vivaṭṭūpanissayattaṃ yadi sāsane pañcasīlādissāpi samānaṃ, kimidaṃ adhisīlaṃ na siyā. Pañcasīlādimatte ṭhitānañhi anāthapiṇḍikādīnaṃ gahaṭṭhānampi maggo uppajjati. Na hi adhisīlādhicittaṃ vinā magguppatti hoti, tañca kiñcāpi kesañci <pb ed="M" n="1.0131" /> anupanissayatāya tasmiṃ attabhāve magguppattiyā hetu na hoti, tathāpi bhavantare avassaṃ hotevāti adhisīlameva kālaṃ karontānaṃ kalyāṇaputhujjanānaṃ pātimokkhasaṃvarasīlaṃ viya, tenāha <hi rend="bold">buddhuppādeyeva ca pavattatī</hi>tiādi. Vivaṭṭaṃ patthetvā rakkhiyamānampi pañcasīlādi buddhuppādeyeva pavattati. <hi rend="bold">Na hi taṃ paññatti</hi>ntiādi pana ukkaṭṭhavasena sabbaṃ pātimokkhaṃ sandhāya vuttaṃ. Tadekadesabhūtampi hi pāṇātipātādinnādānādigahaṭṭhasīlampi. Buddhāyeva vinaye pārājikasuttavibhaṅgādīsu āgatavasena sabbaso kāyavacīdvāresu magguppattiyā vibandhakaajjhācārasotaṃ vicchinditvā magguppattiyā padaṭṭhānabhāvena paññapetuṃ sakkonti, na aññe. Magguppattiṃ sandhāya hissa adhisīlatā vuttā. Tenāha ‘‘pātimokkhasaṃvaratopi ca maggaphalasampayuttameva sīlaṃ adhisīla’’nti. Tasseva hi adhisīlanti abyavadhānena maggādhiṭṭhānāti. <hi rend="bold">Idha anadhippeta</hi>nti imasmiṃ paṭhamapārājikavisaye ‘‘sikkhā’’ti anadhippetaṃ.</p>

<p rend="bodytext"><hi rend="bold">Lokiyaaṭṭhasamāpatticittānī</hi>ti sāsanasabhāvaṃ ajānantehi lokiyajanehi samāpajjitabbāni aṭṭha rūpārūpajjhānasampayuttacittāni sandhāya vuttaṃ. Na hi mahaggatesu lokiyalokuttarabhedo atthi, yena lokiyavisesanaṃ lokuttaranivattanaṃ siyā. Tasmā sāsanikehi samāpajjitabbamahaggatajjhānanivattanameva lokiyavisesanaṃ kataṃ. Yathā cettha, evaṃ <hi rend="bold">kāmāvacarāni pana aṭṭha kusalacittānī</hi>ti etthāpi lokiyavisesanaṃ kātabbameva. Ayameva hi adhicittato <pb ed="V" n="1.0114" /> cittassa bhedo, yaṃ sāsanaṃ ajānantassa puggalassa samuppajjanaṃ. Evañca abuddhuppādepi sāsanasabhāvaṃ jānantānaṃ paccekabuddhādīnampi sīlacittānaṃ adhisīlādhicittatā samatthitā hoti. <hi rend="bold">Na vinā buddhuppādā</hi>ti idaṃ pana aññesaṃ abhisamayahetubhāvena paccekabuddhabodhisattādīnaṃ desanāsāmatthiyābhāvato vuttaṃ. Āyatiṃ vāsanāhetuṃ pana sīlacittaṃ tepi desentiyeva, tañca maggahetutāya adhisīlādhicittampi hontaṃ appakatāya vipphārikatābāhujaññattābhāvena abbohārikanti ‘‘buddhuppādeyevā’’ti avadhāraṇaṃ katanti veditabbaṃ. <hi rend="bold">Na hi taṃsamāpanno</hi>tiādiaṭṭhakathāvacanehi idha adhicittaniddese, upari adhipaññāniddese ca maggaphalasampayuttaadhicittaadhipaññānameva paṭikkhepato lokiyādhicittādhipaññānaṃ <pb ed="M" n="1.0132" /> idha adhippetatā, taṃ dvayaṃ samāpannassāpi methunadhammasamāpajjanasabhāvo ca viññāyati, <hi rend="bold">pāḷiyaṃ</hi> pana ‘‘yāyaṃ adhisīlasikkhā, ayaṃ imasmiṃ atthe adhippetā sikkhā’’ti vuttattā lokiyāpi adhicittādhipaññā anadhippetāti viññāyati. Tasmā <hi rend="bold">pāḷiyaṃ</hi> aṭṭhakathāyañca evamadhippāyo veditabbo – ‘‘methunaṃ dhammaṃ paṭisevissāmī’’ti citte uppannamatte lokiyaṃ adhicittaṃ adhipaññā ca parihāyati, adhisīlaṃ pana cittuppādamattena na parihāyatīti <hi rend="bold">pāḷiyaṃ</hi> adhisīlasikkhāva vuttā. Aṭṭhakathāyaṃ pana paṭiladdhalokuttaramaggassa bhikkhuno ‘‘methunaṃ paṭisevissāmī’’ti cittampi na uppajjati sabbaso akuppadhammattā, puthujjanānaṃ samāpattilābhīnampi kenaci kāraṇena uppajjati kuppadhammattāti imaṃ visesaṃ dassetuṃ ‘‘na hi taṃsamāpanno’’ti lokuttarāva paṭikkhittāti veditabbaṃ.</p>

<p rend="bodytext"><hi rend="bold">Atthi dinna</hi>nti ettha <hi rend="bold">dinna</hi>nti dānacetanā adhippetā, tassa dinnassa phalaṃ atthīti attho. Esa nayo <hi rend="bold">atthi yiṭṭha</hi>nti etthāpi. <hi rend="bold">Ādi</hi>-saddena hutādīnaṃ saṅgaho. Tattha <hi rend="bold">yiṭṭha</hi>nti mahāyāgo sabbasādhāraṇaṃ mahādānameva. <hi rend="bold">Huta</hi>nti pahonakasakkāro, attano vā hotu, paresaṃ vā dasa akusalakammapathā, sabbepi vā akusalā dhammā anatthuppādanato na sakaṃ kammaṃ nāma, tabbiparītā kusalā dhammā sakaṃ nāma, tadubhayampi vā kusalākusalaṃ kammassakomhītiādivacanato sati saṃsārappavattiyaṃ adhimuccanaṭṭhena sattānaṃ sakanti evaṃ kammassakatāya sakabhāve attano santakatāya uppajjanakañāṇaṃ <hi rend="bold">kammassakataññāṇaṃ,</hi> upalakkhaṇamattañcetaṃ. Sāsananissitā pana sabbāpi vaṭṭagāminikusalapaññā kammassakataññāṇe paviṭṭhā. Sāsananissitā hi vivaṭṭagāminī sabbāpi paññā ‘‘saccānulomikañāṇa’’nti vuccati. Sā eva ca adhipaññā tadavasesaṃ sabbaṃ kammassakataññāṇanti veditabbaṃ, teneva bhagavā ‘‘kammassakataññāṇaṃ saccānulomikañāṇaṃ maggasamaṅgissa ñāṇaṃ phalasamaṅgissa ñāṇa’’nti sabbampi ñāṇacatukkeyeva saṅgahesi. <hi rend="bold">Tilakkhaṇākāraparicchedakaṃ pana vipassanāñāṇa</hi>nti idaṃ pana maggassa <pb ed="V" n="1.0115" /> āsannapaccayatāya ukkaṭṭhavasena vuttaṃ. Taditarāsañhi ratanattayānussaraṇādipaññānampi maggahetutāya adhipaññatā samānāvāti gahetabbaṃ.</p>

<p rend="centre">Sājīvapadabhājanīyavaṇṇanānayo niṭṭhito.</p>

<p rend="subhead">Paccakkhānavibhaṅgavaṇṇanā</p>

<p rend="bodytext"><hi rend="bold">Dubbalye</hi><pb ed="M" n="1.0133" /><hi rend="bold">āvikate</hi>ti yaṃnūnāhaṃ buddhaṃ paccakkheyyantiādinā dubbalabhāve pakāsite. <hi rend="bold">Mukhāruḷhatā</hi>ti lokajanānaṃ sattaṭṭhātiādīsu mukhāruḷhañāyenāti adhippāyo. <hi rend="bold">Dirattatiratta</hi>nti (pāci. 52) ettha yathā antarantarā sahaseyyāvasena tirattaṃ aggahetvā nirantarameva tisso rattiyo anupasampannena saddhiṃ sahaseyyāya aruṇuṭṭhāpanavasena tirattaggahaṇatthaṃ ‘‘dirattatiratta’’nti abyavadhānena vuttanti dirattaggahaṇassa payojanampi sakkā gahetuṃ, evamidhāpi <hi rend="bold">dubbalyaṃ anāvikatvā</hi>ti imassāpi gahaṇassa payojanamatthevāti dassetuṃ <hi rend="bold">yasmā vā sikkhāpaccakkhānassā</hi>tiādi vuttaṃ.</p>

<p rend="bodytext">Idāni dubbalyaṃ anāvikatvāti imassa purimapadasseva vivaraṇabhāvaṃ vināpi visuṃ atthasabbhāvaṃ dassetuṃ <hi rend="bold">apicā</hi>tiādi vuttaṃ. <hi rend="bold">Visesāvisesa</hi>nti ettha yena vākyena dubbalyāvikammameva hoti, na sikkhāpaccakkhānaṃ, tattha sikkhāpaccakkhānadubbalyāvikammānaṃ aññamaññaṃ viseso hoti. Yena pana vacanena tadubhayampi hoti, tattha nevatthi viseso avisesopi, taṃ visesāvisesaṃ. ‘‘Kaṭha kicchajīvane’’ti dhātūsu paṭhitattā vuttaṃ ‘‘kicchajīvikappatto’’ti. Ukkaṇṭhanañhi ukkaṇṭhā, taṃ ito gatoti ukkaṇṭhito, kicchajīvikaṃ pattoti attho. Uddhaṃ gato kaṇṭho etissāti ukkaṇṭhā, anabhiratiyā vaje niruddhagogaṇo viya gamanamaggaṃ gavesanto puggalo ukkaṇṭho hoti, taṃ ukkaṇṭhaṃ. Anabhiratiṃ itotipi ukkaṇṭhitoti atthaṃ dassento āha – ‘‘uddhaṃ kaṇṭhaṃ katvā viharamāno’’ti. Sā ca ukkaṇṭhatā vikkhepenevāti <hi rend="bold">vikkhitto</hi>tiādi vuttaṃ.</p>

<p rend="bodytext"><hi rend="bold">Samaṇabhāvato</hi>ti upasampadato. <hi rend="bold">Bhāvavikappākārenā</hi>ti bhikkhubhāvato cavitvā yaṃ yaṃ gihiādibhāvaṃ pattukāmo ‘‘ahaṃ assa’’nti attano bhavanaṃ vikappeti, tena tena gihiādiākārena, attano bhavanassa vikappanākārenāti adhippāyo.</p>

<p rend="bodytext" n="46"><hi rend="paranum">46</hi><hi rend="dot">.</hi><hi rend="bold">Pāḷiyaṃ</hi><pb ed="V" n="1.0116" /><hi rend="bold">yadi panāha</hi>nti ahaṃ yadi buddhaṃ paccakkheyyaṃ, sādhu vatassāti attho. <hi rend="bold">Apāhaṃ, handāha</hi>nti etthāpi vuttanayeneva attho gahetabbo. ‘‘Hoti me buddhaṃ paccakkheyya’’nti mama cittaṃ uppajjatīti vadati.</p>

<p rend="bodytext" n="50"><hi rend="paranum">50</hi><hi rend="dot">.</hi><hi rend="bold">Na</hi><pb ed="M" n="1.0134" /><hi rend="bold">ramāmī</hi>ti pabbajjāya dukkhabahulatāya sukhābhāvaṃ dasseti. <hi rend="bold">Nābhiramāmī</hi>ti pabbajjāya vijjamānepi anavajjasukhe attano abhiratiabhāvaṃ dasseti.</p>

<p rend="bodytext" n="51"><hi rend="paranum">51</hi><hi rend="dot">.</hi><hi rend="bold">Teneva vacībhedenā</hi>ti vacībhedaṃ katvāpi aññena kāyappayogena viññāpanaṃ nivatteti. <hi rend="bold">Ayaṃ sāsanaṃ jahitukāmo</hi>tiādinā bhāsākosallābhāvena sabbaso padatthāvabodhābhāvepi ‘‘ayaṃ attano pabbajitabhāvaṃ jahitukāmo imaṃ vākyabhedaṃ karotī’’ti ettakaṃ adhippetatthamattaṃ cepi so tāva jānāti, paccakkhānameva hotīti dasseti. Tenāha ‘‘ettakamattampi jānātī’’ti. <hi rend="bold">Padapacchābhaṭṭha</hi>nti padaparāvatti, māgadhabhāsato avasiṭṭhā sabbāpi bhāsā ‘‘milakkhabhāsā’’ti veditabbā. <hi rend="bold">Khettameva otiṇṇa</hi>nti sikkhāpaccakkhānassa ruhanaṭṭhānabhūtaṃ khettameva otiṇṇaṃ.</p>

<p rend="bodytext"><hi rend="bold">Dūta</hi>nti mukhasāsanaṃ. <hi rend="bold">Sāsana</hi>nti paṇṇasāsanaṃ, bhittithambhādīsu akkharaṃ vā chinditvā dasseti. Paccakkhātukāmatācitte dharanteyeva vacībhedasamuppattiṃ sandhāya ‘‘cittasampayutta’’nti vuttaṃ, cittasamuṭṭhānanti attho. Niyamitāniyamitavasena vijānanabhedaṃ dassetumāha <hi rend="bold">yadi ayameva jānātū</hi>tiādi. Ayañca vibhāgo vadati <hi rend="bold">viññāpetī</hi>ti ettha yassa vadati, tasseva vijānanaṃ adhippetanti iminā vuttanayena laddhoti daṭṭhabbaṃ, na hettha ekassa vadati aññassa viññāpetīti ayamattho sambhavati. ‘‘Tesu ekasmiṃ jānantepī’’ti vuttattā ‘‘dveyeva jānantu eko mā jānātū’’ti evaṃ dvinnampi janānaṃ niyametvā ārocitepi tesu ekasmimpi jānante paccakkhānaṃ hotiyevāti gahetabbaṃ. <hi rend="bold">Parisaṅkamāno</hi>ti ‘‘vāressantī’’ti āsaṅkamāno. <hi rend="bold">Samayaññū</hi>ti sāsanasaṅketaññū, idha pana adhippāyamattajānanenāpi samayaññū nāma hoti, tenāha <hi rend="bold">ukkaṇṭhito</hi>tiādi. Tasmā buddhaṃ paccakkhāmītiādikhettapadānaṃ sabbaso atthaṃ ñatvāpi sace ‘‘bhikkhubhāvato cavitukāmatāya esa vadatī’’ti adhippāyaṃ na jānāti, appaccakkhātāva hoti sikkhā. Atthaṃ pana ajānitvāpi ‘‘ukkaṇṭhito vadatī’’ti taṃ jānāti, paccakkhātāva hoti sikkhā. Sotaviññāṇavīthiyā saddamattaggahaṇameva, atthaggahaṇaṃ pana manoviññāṇavīthiparamparāyāti āha <hi rend="bold">taṅkhaṇaññevā</hi>tiādi.</p>

<p rend="bodytext" n="53"><hi rend="paranum">53</hi><hi rend="dot">.</hi><hi rend="bold">Vaṇṇapaṭṭhāna</hi>nti <pb ed="M" n="1.0135" /><pb ed="V" n="1.0117" /> satthuguṇavaṇṇappakāsakaṃ pakaraṇaṃ. <hi rend="bold">Upāligāthāsū</hi>ti upālisutte upāligahapatinā dhīrassa vigatamohassātiādinā vuttagāthāsu. <hi rend="bold">Yathāruta</hi>nti pāḷiyaṃ vuttamevāti attho. <hi rend="bold">Anantabuddhī</hi>tiādīni vaṇṇapaṭṭhāne āgatanāmāni. <hi rend="bold">Dhīra</hi>ntiādīni (ma. ni. 2.76) pana upāligāthāsu. Tattha bodhi vuccati sabbaññutaññāṇaṃ, sā jānanahetuttā paññāṇaṃ etassāti <hi rend="bold">bodhipaññāṇo. Svākkhātaṃ dhamma</hi>ntiādīsu <hi rend="bold">dhamma</hi>-saddo svākkhātādipadānaṃ dhammavevacanabhāvaṃ dassetuṃ vutto. Tasmā svākkhātaṃ paccakkhāmītiādinā vutteyeva vevacanena paccakkhānaṃ nāma hoti. Dhamma-saddena saha yojetvā vutte pana yathārutavasena paccakkhānanti veditabbaṃ. <hi rend="bold">Suppaṭipannaṃ saṅgha</hi>ntiādīsupi eseva nayo. <hi rend="bold">Kusalaṃ dhamma</hi>ntiādīnipi kusalā dhammā akusalā dhammātiādidhammameva (dha. sa. tikamātikā 1) sandhāya vuttanāmāni, itarathā akusaladhammapaccakkhāne dosābhāvappasaṅgatoti, tenāha <hi rend="bold">caturāsītidhammakkhandhasahassesū</hi>tiādi. <hi rend="bold">Paṭhamapārājika</hi>ntiādinā sikkhāpadānaṃyeva gahaṇaṃ veditabbaṃ, na āpattīnaṃ.</p>

<p rend="bodytext"><hi rend="bold">Yassa mūlenā</hi>ti yassa santike. Ācariyavevacanesu yo upajjhaṃ adatvā ācariyova hutvā pabbājesi, taṃ sandhāya ‘‘yo maṃ pabbājesī’’ti vuttaṃ. <hi rend="bold">Tassa mūlenā</hi>ti tassa santike. <hi rend="bold">Okallako</hi>ti khuppipāsādidukkhāturānaṃ kisalūkhasarīravesānaṃ gahaṭṭhamanussānaṃ adhivacanaṃ. <hi rend="bold">Moḷibaddho</hi>ti baddhakesakalāpo gahaṭṭho. <hi rend="bold">Kumārako</hi>ti kumārāvattho ativiya daharo sāmaṇero. <hi rend="bold">Cellako</hi>ti tato kiñci mahanto. <hi rend="bold">Ceṭako</hi>ti majjhimo. <hi rend="bold">Moḷigallo</hi>ti mahāsāmaṇero. <hi rend="bold">Samaṇuddeso</hi>ti avisesato sāmaṇerādhivacanaṃ. <hi rend="bold">Asucisaṅkassarasamācāro</hi>ti asuci hutvā ‘‘mayā kataṃ pare jānanti nu kho, na nu kho’’ti attanā, ‘‘asukena nu kho idaṃ kata’’nti parehi ca saṅkāya saritabbena anussaritabbena samācārena yutto. Sañjātarāgādikacavarattā <hi rend="bold">kasambujāto. Koṇṭho</hi>ti dussīlādhivacanametaṃ.</p>

<p rend="bodytext" n="54"><hi rend="paranum">54</hi><hi rend="dot">.</hi><hi rend="bold">Tihetukapaṭisandhikā</hi>ti atikhippaṃ jānanasamatthe sandhāya vuttaṃ, na duhetukānaṃ tattha asambhavato. <hi rend="bold">Sabhāgassā</hi>ti purisassa. <hi rend="bold">Visabhāgassā</hi>ti mātugāmassa. <hi rend="bold">Potthakarūpasadisassā</hi>ti mattikādīhi katarūpasadisassa <pb ed="M" n="1.0136" />. <hi rend="bold">Garumedhassā</hi>ti ārammaṇesu lahuppavattiyā abhāvato dandhagatikatāya garupaññassa, mandapaññassāti vuttaṃ hoti.</p>

<p rend="bodytext">Idānettha sikkhāpaccakkhānavārassa <hi rend="bold">pāḷiyaṃ</hi> aṭṭhakathāyañca vuttanayānaṃ sampiṇḍanatthavasena evaṃ vinicchayo veditabbo – tattha hi sāmaññā cavitukāmotiādīhi padehi cittaniyamaṃ dasseti. Buddhantiādīhi padehi khettaniyamaṃ, paccakkhāmi dhāretīti etena kālaniyamaṃ, vadatīti <pb ed="V" n="1.0118" /> iminā payoganiyamaṃ, alaṃ me buddhena, kiṃ nu me, na mamattho, sumuttāhantiādīhi anāmaṭṭhakālavasenapi paccakkhānaṃ hotīti dasseti, viññāpetīti iminā vijānananiyamaṃ, ummattako sikkhaṃ paccakkhāti ummattakassa santiketiādīhi puggalaniyamaṃ, so ca nappaṭivijānātītiādīhi vijānananiyamābhāvena paccakkhānābhāvaṃ dasseti, davāyātiādīhi cittaniyamābhāvena, sāvetukāmo na sāvetīti iminā payoganiyamābhāvena, aviññussa sāveti viññussa na sāvetīti etehi yaṃ puggalaṃ uddissa sāveti, tasseva savane sīsaṃ eti, nāññassāti. Sabbaso vā pana na sāveti appaccakkhātā hoti sikkhāti idaṃ pana cittādiniyameneva sikkhāpaccakkhānaṃ hoti, na aññathāti dassanatthaṃ vuttaṃ. Tasmā cittakhettakālapayogapuggalavijānanavasena sikkhāya paccakkhānaṃ ñatvā tadabhāvena appaccakkhānaṃ veditabbaṃ.</p>

<p rend="bodytext">Kathaṃ? Upasampannabhāvato cavitukāmatācitteneva hi sikkhāpaccakkhānaṃ hoti, na davā vā ravā vā bhaṇantassa. Evaṃ cittavasena sikkhāpaccakkhānaṃ hoti, na tadabhāvena. Tathā buddhaṃ paccakkhāmītiādinā vuttānaṃ buddhādīnaṃ sabrahmacāripariyosānānaṃ catuddasannañceva gihīti maṃ dhārehītiādinā vuttānaṃ gihiādīnaṃ asakyaputtiyapariyosānānaṃ aṭṭhannañcāti imesaṃ dvāvīsatiyā khettapadānaṃ yassa kassaci savevacanassa vasena tesu yaṃ kiñci vattukāmassa yaṃ kiñci vadatopi sikkhāpaccakkhānaṃ hoti. Evaṃ khettavasena sikkhāpaccakkhānaṃ hoti, na tadabhāvena. Tattha yadetaṃ ‘‘paccakkhāmīti ca maṃ dhārehīti cā’’ti vuttaṃ vattamānakālavacanaṃ, yāni ca ‘‘alaṃ me buddhena, kiṃ nu me buddhena, na mamattho buddhena, sumuttāhaṃ buddhenā’’tiādinā nayena ākhyātavasena kālaṃ anāmasitvā purimehi cuddasahi padehi saddhiṃ yojetvā vuttāni alaṃ metiādīni cattāri padāni, tesaṃyeva ca savevacanānaṃ vasena <pb ed="M" n="1.0137" /> paccakkhānaṃ hoti, na pana ‘‘paccakkhāsi’’nti vā, ‘‘paccakkhissa’’nti vā, ‘‘maṃ dhāresī’’ti vā, ‘‘maṃ dhāressasī’’ti vā, ‘‘yaṃnūna paccakkheyya’’nti vātiādīni atītānāgataparikappavacanāni bhaṇantassa. Evaṃ vattamānakālavasena ceva anāmaṭṭhakālavasena ca paccakkhānaṃ hoti, na tadabhāvena. Payogo pana duvidho kāyiko vācasiko, tattha buddhaṃ paccakkhāmītiādinā nayena yāya kāyaci bhāsāya vacībhedaṃ katvā vācasikapayogeneva paccakkhānaṃ hoti, na akkharalikhanaṃ vā hatthamuddādidassanaṃ vā kāyapayogaṃ karontassa. Evaṃ vācasikapayogeneva paccakkhānaṃ hoti, na tadabhāvena.</p>

<p rend="bodytext">Puggalo <pb ed="V" n="1.0119" /> pana duvidho yo ca paccakkhāti, yassa ca paccakkhāti, tattha yo paccakkhāti, so sace ummattakakhittacittavedanaṭṭānaṃ aññataro na hoti, yassa pana paccakkhāti, so sace manussajātiko hoti, na ca ummattakādīnaṃ aññataro sammukhībhūto ca, sikkhāpaccakkhānaṃ hoti. Na hi asammukhībhūtassa dūtena vā paṇṇena vā ārocanaṃ ruhati. Evaṃ yathāvuttapuggalavasena paccakkhānaṃ hoti, na tadabhāvena. Vijānanampi niyamitāniyamitavasena duvidhaṃ. Tattha yassa yesaṃ vā niyametvā imassa imesaṃ vā ārocemīti vadati, sace te yathā pakatiyā loke manussā vacanaṃ sutvā āvajjanasamaye jānanti, evaṃ tassa vacanānantarameva ‘‘ayaṃ ukkaṇṭhito’’ti vā, ‘‘gihibhāvaṃ patthayatī’’ti vā yena kenaci ākārena manussajātiko vacanatthaṃ jānāti, paccakkhātāva hoti sikkhā. Atha aparabhāge ‘‘kiṃ iminā vutta’’nti cintetvā jānanti, aññe vā jānanti, appaccakkhātāva hoti. Aniyametvā ārocentassa pana sace vuttanayena yo koci manussajātiko vacanatthaṃ jānāti, paccakkhātā hoti sikkhā, evaṃ jānanavasena paccakkhānaṃ hoti, na tadabhāvena. Iti imesaṃ vuttappakārānaṃ cittādīnaṃ vaseneva sikkhāpaccakkhānaṃ hoti, na aññathāti daṭṭhabbaṃ.</p>

<p rend="centre">Sikkhāpaccakkhānavaṇṇanānayo niṭṭhito.</p>

<p rend="subhead">Mūlapaññattivaṇṇanā</p>

<p rend="bodytext" n="55"><hi rend="paranum">55</hi><hi rend="dot">.</hi><hi rend="bold">Ito</hi><pb ed="M" n="1.0138" /><hi rend="bold">paṭṭhāyā</hi>ti duṭṭhullapadato paṭṭhāya. Methunadhammo yathā sarūpeneva duṭṭhullaṃ, evaṃ dassanādiduṭṭhulladhammaparivārattāpi duṭṭhullanti dassetuṃ <hi rend="bold">yasmā</hi>tiādi vuttaṃ. <hi rend="bold">Avassutāna</hi>nti methunarāgena tintānaṃ. <hi rend="bold">Pariyuṭṭhitāna</hi>nti methunarāgena abhibhūtacittānaṃ. Methuna-saddassa sadisasaddapaayāyattā vuttaṃ ‘‘sadisāna’’nti, rattatādīhi sadisānanti attho. Idañca yebhuyyato vuttaṃ ubhosu aññatarassa rāgābhāvepi itarassa methunasevanasaṃsiddhito. Methuna-saddo vā ubhayasaddapaayāyo, methunaṃ yugaḷaṃ yamakaṃ ubhayanti hi atthato ekaṃ, tenāha ‘‘ubhinnaṃ rattāna’’nti. ‘‘Dvayaṃdvayasamāpattī’’ti hi <hi rend="bold">pāḷiyampi</hi> vuttaṃ. <hi rend="bold">Nimittenā</hi>ti bhummatthe karaṇavacanaṃ, itthinimitte attano nimittaṃ pavesetīti attho. Nimittaṃ aṅgajātanti atthato ekaṃ. Tilaphalanti sāsapamattaṃ tilabījaṃ adhippetaṃ, na kosasahitaṃ phalanti āha ‘‘tilabījamattampī’’ti. <hi rend="bold">Allokāse</hi>ti sabhāvena pihitassa nimittassa pakativātena asamphuṭṭhe tintappadese. Tādiso padeso <pb ed="V" n="1.0120" /> sacepi kenaci vātādivikārena sukkhati, tathāpi anallokāsoti upakkamato pārājikameva.</p>

<p rend="bodytext"><hi rend="bold">Vemajjha</hi>nti yathā cattāri passāni aphusanto paveseti, evaṃ katavivarassa itthinimittassa abbhantaratalaṃ vuccati. Purisanimitte pana <hi rend="bold">majjha</hi>nti aggakoṭiṃ sandhāya vadati. <hi rend="bold">Uparī</hi>ti majjhimapabbena samiñjitvā pavesiyamānassa aṅgajātassa samiñjitaṅguliyā majjhimapabbapiṭṭhisadisaaggakoṭiyeva. <hi rend="bold">Heṭṭhā pavesento</hi>ti itthinimittassa heṭṭhābhāgena chupiyamānaṃ pavesento, yathā itthinimittassa allokāsaṃ heṭṭhimatalaṃ tilabījamattampi attano nimittena chupati, evaṃ pavesentoti attho. Chupanameva hettha pavesanaṃ, evaṃ sesesupi. <hi rend="bold">Majjhena pavesento</hi>ti abbhantaratalena chupiyamānaṃ pavesento, yathā abbhantaratalaṃ chupati, evaṃ pavesentoti attho. Katthaci acchupantaṃ pavesetvā ākāsagatameva nīharantassa natthi pārājikaṃ, dukkaṭaṃ pana hoti <hi rend="bold">chinnasīsavatthusmiṃ</hi> (pārā. 73) viya. <hi rend="bold">Majjheneva chupantaṃ pavesento</hi>ti aggakoṭiyā chupantaṃ pavesento. <hi rend="bold">Majjhimapabbapiṭṭhiyā saṅkocetvā</hi>ti nimittaṃ attano majjhimapabbapiṭṭhiyā <pb ed="M" n="1.0139" /> samiñjitvā uparibhāgena chupantaṃ pavesentopi. Kiṃ viya? Samiñjitaṅguli viyāti yojanā. Atha vā majjhimapabbapiṭṭhiyā samiñjitaṅguli viyāti sambandho, samiñjitaṅguliṃ vā majjhimapabbapiṭṭhiyā pavesento viyātipi yojetabbaṃ. <hi rend="bold">Uparibhāgenā</hi>ti saṅkocitassa nimittassa uparikoṭiyā.</p>

<p rend="bodytext">Idāni purisanimittassa heṭṭhā vuttesu chasu ‘‘uparī’’ti vuttassa chaṭṭhassa ṭhānassa vasena visuṃ cattāri passāni gahetvā purisanimitte dasaṭṭhānabhedaṃ dassento <hi rend="bold">tatthā</hi>tiādimāha. Heṭṭhā pana agahitaggahaṇavasena cha ṭhānāni vuttāni. <hi rend="bold">Tulādaṇḍasadisaṃ pavesentassāpī</hi>ti asamiñjitvā ujukaṃ pavesentassa. <hi rend="bold">Cammakhīla</hi>nti eḷakādīnaṃ gīvāya viya nimitte jātaṃ cammaṅkuraṃ, ‘‘uṇṇigaṇḍo’’tipi vadanti. ‘‘Upahatakāyappasāda’’nti avatvā <hi rend="bold">naṭṭhakāyappasāda</hi>nti vacanena upādinnabhāve sati kenaci paccayena upahatepi kāyappasāde <hi rend="bold">upahatindriyavatthusmiṃ</hi> (pārā. 73) viya pārājikamevāti dasseti. Itthinimittassa pana naṭṭhepi upādinnabhāve sati matasarīre viya pārājikakkhettatā na vijahatīti veditabbā. <hi rend="bold">Methunassādenā</hi>ti idaṃ kāyasaṃsaggarāge sati saṅghādiseso hotīti vuttaṃ. <hi rend="bold">Bījānī</hi>ti aṇḍāni.</p>

<p rend="bodytext"><hi rend="bold">Mukhaṃ apidhāyā</hi>ti pamādena samuppannampi hāsaṃ bījaniyā paṭicchādanampi akatvā nisīdanaṃ agāravanti vuttaṃ. Atha vā <hi rend="bold">apidhāyā</hi>ti pidahitvā, bījaniyā mukhaṃ paṭicchādetvā hasamānena <pb ed="V" n="1.0121" /> na nisīditabbanti attho. <hi rend="bold">Dantavidaṃsaka</hi>nti dante dassetvā. <hi rend="bold">Gabbhitenā</hi>ti ‘‘ayuttakathā’’ti saṅkocaṃ anāpajjantena, niravasesādhippāyakathane sañjātussāhenāti attho.</p>

<p rend="subhead">Anupaññattivaṇṇanā</p>

<p rend="bodytext"><hi rend="bold">Pārājikavatthubhūtā</hi>ti yesaṃ tīsu maggesu tilabījamattampi nimittassa pavesokāso hoti, te itthipurisādibhedā sabbe saṅgayhanti, na itare. Idha pana tiracchānagatāyāti-pāḷipadānurūpato na sabbātiādinā itthiliṅgavasena vuttaṃ. <hi rend="bold">Gonasā</hi>ti sappavisesā, yesaṃ piṭṭhīsu mahantamahantāni maṇḍalāni honti. Kacchapamaṇḍūkānaṃ catuppadattepi odakatāsāmaññena <pb ed="M" n="1.0140" /> apadehi saha gahaṇaṃ. <hi rend="bold">Mukhasaṇṭhāna</hi>nti oṭṭhacammasaṇṭhānaṃ. <hi rend="bold">Vaṇasaṅkhepa</hi>nti vaṇasaṅgahaṃ. Vaṇe thullaccayañca ‘‘amaggena amaggaṃ paveseti, āpatti thullaccayassā’’ti (pārā. 66) imassa suttassa vasena veditabbaṃ. <hi rend="bold">Maṅgusā</hi>ti nakulā. <hi rend="bold">Etameva hi attha</hi>nti yo naṃ ajjhāpajjati, taṃ parājetīti imamatthaṃ vuttānaṃyeva pārājikādisaddānaṃ nibbacanappasaṅge imissā parivāragāthāya pavattattā. <hi rend="bold">Bhaṭṭho</hi>ti sāsanato parihīno. <hi rend="bold">Niraṅkato</hi>ti nirākato. <hi rend="bold">Eta</hi>nti āpattirūpaṃ pārājikaṃ. <hi rend="bold">Chinno</hi>ti antarākhaṇḍito.</p>

<p rend="bodytext"><hi rend="bold">Pakatattehi bhikkhūhī</hi>ti ettha <hi rend="bold">pakatattā</hi> nāma pārājikaṃ anāpannā anukkhittā ca. Keci pana ‘‘pakatattehi bhikkhūhi ekato kattabbattāti aṭṭhakathāyaṃ vuttattā pakatattabhūtehi alajjīhipi saddhiṃ uposathādisaṅghakammakaraṇe doso natthī’’ti vadanti, taṃ na yuttaṃ, iminā vacanena tassa atthassa asijjhanato. Yadi hi saṅghakammaṃ karīyati, pakatatteheva karīyati, na apakatattehīti evaṃ apakatattehi sahasaṃvāsapaṭikkhepaparaṃ idaṃ vacanaṃ, na pana pakatattehi sabbehi alajjīādīhi ekato saṅghakammaṃ kattabbamevāti. Evaṃ saṃvāsavidhānaparaṃ pakatattesupi sabhāgāpattiṃ āpannehi aññamaññañca alajjīhi ca saddhiṃ ekato kammakaraṇassa paṭikkhittattā. Vuttañhi ‘‘sace sabbo saṅgho sabhāgāpattiyā sati vuttavidhiṃ akatvā uposathaṃ karoti, vuttanayeneva sabbo saṅgho āpattiṃ āpajjatī’’tiādi (kaṅkhā. aṭṭha. nidānavaṇṇanā). ‘‘Yattha āmisaparibhogo vaṭṭati, dhammaparibhogopi tattha vaṭṭatī’’ti alajjīhi saha paribhogo ca aṭṭhakathāyaṃ paṭikkhitto ekato kammakaraṇassāpi dhammaparibhogattā. Tasmā yathā hi <hi rend="bold">pāḷiyaṃ</hi> pārājikāpattiāpajjanakapuggalaniyamatthaṃ yvāyaṃ ñatticatutthena kammena…pe… upasampanno, ayaṃ imasmiṃ atthe adhippeto bhikkhūti imasmiṃ vacane sabbepi ñatticatutthakammena upasampannā pārājikāpajjanakapuggalāyevāti niyamo na sijjhati <pb ed="V" n="1.0122" /> pārājikānāpajjanakānampi sekkhādīnaṃ sambhavā, atha kho ñatticatutthakammena upasampannesuyeva pārājikāpattiāpajjanakā alajjī bālaputhujjanā labbhanti, na pana ehibhikkhuādīsūti evaṃ niyamo sijjhati, evamidhāpi pakatattesuyeva ekato kammakaraṇārahā anāpattikā lajjī kukkuccakā sikkhākāmā upalabbhanti <pb ed="M" n="1.0141" />, na apakatattesūti evameva niyamo sijjhati apakatattānaṃ gaṇapūraṇattābhāvena asaṃvāsikattaniyamato. Alajjino pana gaṇapūrakā hutvā kammassa sādhanato asaṃvāsikesu na gahitā kattabbavidhiṃ akatvā tehi saha madditvā kammaṃ karontānaṃ āpatti alajjitā ca na vigacchatīti veditabbaṃ. ‘‘Eko alajjī alajjīsatampi karotī’’ti (pārā. aṭṭha. 2.585) hi vuttaṃ, teneva vakkhati ‘‘sabbepi lajjino etesu kammādīsu saha vasantī’’tiādi. Ayañcattho upari vitthārato āvi bhavissati.</p>

<p rend="bodytext"><hi rend="bold">Tathā</hi>ti sīmāparicchinnehītiādiṃ parāmasati. Ekato vandanabhuñjanagāmappavesanavattāpaṭivattakaraṇauggahaparipucchāsajjhāyakaraṇādisāmaggikiriyāvasena bhagavatā paññattasikkhāpadasikkhanaṃ samasikkhatā nāma, tañca lajjīheva samaṃ sikkhitabbaṃ, na alajjīhīti dassetuṃ ‘‘paññattaṃ pana…pe… samasikkhatā nāmā’’ti vuttaṃ. Tattha anatikkamanavasena uggahaparipucchādivasena ca lajjīpuggalehi samaṃ ekato sikkhitabbā samasikkhāti sikkhāpadāni vuttāni, tāsaṃ samasikkhanaṃ yathāvuttanayena lajjīhi sikkhitabbabhāvo samasikkhatā nāmāti adhippāyo. Yathāvuttesu ekakammādīsu alajjīnaṃ lajjidhamme anokkante lajjīhi saha saṃvāso natthi, tato bahiyeva te sandissantīti āha <hi rend="bold">sabbepi lajjino</hi>tiādi.</p>

<p rend="bodytext" n="56"><hi rend="paranum">56</hi><hi rend="dot">.</hi> Yaṃ taṃ vuttanti sambandho. <hi rend="bold">Vatthumeva na hotī</hi>ti suvaṇṇādīhi kataitthirūpānaṃ aṅgajātesupi nimittavohāradassanato tattha pārājikāsaṅkānivattanatthaṃ vuttaṃ. Teneva vinītavatthūsu lepacittādivatthūsu sañjātakukkuccassa pārājikena anāpatti vuttā.</p>

<p rend="subhead">Paṭhamacatukkavaṇṇanā</p>

<p rend="bodytext" n="57"><hi rend="paranum">57</hi><hi rend="dot">.</hi><hi rend="bold">Assā</hi>ti ākhyātapadanti tassa atthaṃ dassento ‘‘hotī’’ti āha, bhaveyyāti attho, hotīti vuttaṃ hoti. Dutiye atthavikappe ‘‘hotī’’ti idaṃ vacanaseso.</p>

<p rend="bodytext" n="58"><hi rend="paranum">58</hi><hi rend="dot">.</hi><hi rend="bold">Sādiyantassevā</hi>ti <pb ed="V" n="1.0123" /><hi rend="bold">ettha sādiyanaṃ nāma sevetukāmatācittassa uppādanamevāti āha ‘‘paṭisevanacittasamaṅgissā’’</hi>ti. <hi rend="bold">Paṭipakkha</hi>nti aniṭṭhaṃ <pb ed="M" n="1.0142" /> ahitaṃ. ‘‘Bhikkhūnaṃ paccatthikā bhikkhupaccatthikā’’ti vutte upari vuccamānā rājapaccatthikādayopi idheva pavisantīti taṃ nivattanatthaṃ <hi rend="bold">bhikkhū eva paccatthikā</hi>ti rājapaccatthikānurūpena attho dassito. <hi rend="bold">Tasmiṃ khaṇe</hi>ti pavesanakkhaṇe. Aggato hi yāva mūlā pavesanakiriyāya vattamānakālo pavesanakkhaṇo nāma. <hi rend="bold">Paviṭṭhakāle</hi>ti aṅgajātassa yattakaṃ ṭhānaṃ pavesanārahaṃ, tattakaṃ anavasesato paviṭṭhakāle, pavesanakiriyāya niṭṭhitakkhaṇeti attho. Evaṃ paviṭṭhassa uddharaṇārambhato antarā ṭhitakāle ṭhitaṃ aṅgajātaṃ, tassa ṭhiti vā <hi rend="bold">ṭhitaṃ</hi> nāma, <hi rend="bold">aṭṭhakathāyaṃ</hi> pana mātugāmassa sukkavissaṭṭhiṃ patvā sabbathā vāyāmato oramitvā ṭhitakālaṃ sandhāya ‘‘sukkavissaṭṭhisamaye’’ti vuttaṃ, tadubhayampi ṭhitamevāti gahetabbaṃ. <hi rend="bold">Uddharaṇaṃ</hi> nāma yāva aggā nīharaṇakiriyāya vattamānakāloti āha ‘‘nīharaṇakāle paṭisevanacittaṃ upaṭṭhāpetī’’ti.</p>

<p rend="bodytext">Ettha ca yasmā parehi upakkamiyamānassa aṅgajātādikāyacalanassa vijjamānattā sevanacitte upaṭṭhitamatte tasmiṃ khaṇe cittajarūpena sañjāyamānaṃ aṅgajātādicalanaṃ iminā sevanacittena uppāditameva hoti. Apica sevanacitte uppanne parehi anupakkamiyamānassāpi aṅgajāte calanaṃ hoteva, tañca tena kataṃ nāma hoti, tasmā kāyacittato samuṭṭhitaṃ pārājikāpattiṃ so āpajjatiyeva <hi rend="bold">ubbhajāṇumaṇḍalikā</hi> (pāci. 657-658) viya. Tatthāpi hi ‘‘adhakkhakaṃ ubbhajāṇumaṇḍalaṃ āmasanaṃ vā…pe… paṭipīḷanaṃ vā sādiyeyyā’’ti (pāci. 657) sādiyanamatteyeva āpatti vuttā, bhikkhuno kāyasaṃsagge pana ‘‘kāyasaṃsaggaṃ samāpajjeyyā’’ti (pārā. 270) attano upakkamassa āpattinimittabhāvena vuttattā itthiyā phusiyamānassa kāyasaṃsaggarāge ca itthiyā sañjanitakāyacalane ca vijjamānepi attano payogābhāvena anāpattiyeva vuttāti gahetabbaṃ. Keci pana ‘‘paṭhamasaṅghādisesavisayepi parehi balakkārena hatthādīhi upakkamiyamānassa mocanassādo ca uppajjati, tena ca asucimhi mutte saṅghādiseso, amutte thullaccayaṃ evā’’ti vadanti. <hi rend="bold">Aṅgārakāsu</hi>nti aṅgārarāsiṃ, aṅgārapuṇṇāvāṭaṃ vā. Itthiyā upakkamiyamāne asādiyanaṃ nāma na sabbesaṃ visayoti <pb ed="M" n="1.0143" /> āha <hi rend="bold">imañhī</hi>tiādi. <hi rend="bold">Ekādasahi aggīhī</hi>ti rāgadosamohajātijarāmaraṇasokaparidevadukkhadomanassupāyāsasaṅkhātehi ekādasaggīhi. <hi rend="bold">Assā</hi>ti asādiyantassa. <hi rend="bold">Catukkaṃ nīharitvā ṭhapesī</hi>ti ettha ekapuggalavisayatāya ekopi anāpattivāro pavesanapaviṭṭhaṭhitauddharaṇasaṅkhaātānaṃ catunnaṃ padānaṃ vasena ‘‘catukka’’nti vutto. <hi rend="bold">Paṭhamacatukkakathā</hi>ti ettha pana anāpattivārena saddhiṃ pañcannaṃ vārānaṃ vuttanayena ‘‘pañca catukkā’’ti vattabbepi ekamaggavisayatāya <pb ed="V" n="1.0124" /> tesaṃ ekattaṃ āropetvā paṭhamacatukkatā vuttā. Teneva vakkhati <hi rend="bold">tiṇṇaṃ maggānaṃ vasena tīṇi suddhikacatukkānī</hi>tiādi.</p>

<p rend="subhead">Ekūnasattatidvisatacatukkakathāvaṇṇanā</p>

<p rend="bodytext" n="59-60"><hi rend="paranum">59-60</hi><hi rend="dot">.</hi><hi rend="bold">Matta</hi>nti surādīhi mattaṃ. Akkhāyitanimittā idha uttarapadalopena akkhāyitasaddena vuttāti āha ‘‘akkhāyitanimitta’’nti. <hi rend="bold">Jāgaranti</hi>ntiādi visesanarahitattā ‘‘suddhikacatukkānī’’ti vuttaṃ. <hi rend="bold">Samānācariyakātherā</hi>ti ekācariyassa uddesantevāsikā. Gaṅgāya aparabhāgo <hi rend="bold">aparagaṅgaṃ. Vatare</hi>ti garahatthe nipāto. <hi rend="bold">Evaṃ vinayagarukāna</hi>nti iminā upari upatissattherena vuccamānavinicchayassa garukaraṇīyatāya kāraṇaṃ vuttaṃ. <hi rend="bold">Sabbaṃ pariyādiyitvā</hi>ti sabbaṃ pārājikakhettaṃ anavasesato gahetvā. Yadi hi sāvasesaṃ katvā paññapeyya, alajjīnaṃ tattha lesena ajjhācārasoto pavattatīti āha ‘‘sotaṃ chinditvā’’ti. Sahaseyyādipaṇṇattivajjasikkhāpadesuyeva (pāci. 49-51) sāvasesaṃ katvāpi paññāpanaṃ sambhavati, na lokavajjesūti āha <hi rend="bold">idañhī</hi>tiādi. <hi rend="bold">Sahaseyyasikkhāpade</hi> hi (pāci. 49 ādayo) kiñcāpi yebhuyyacchanne yebhuyyaparicchanne heṭṭhimaparicchedato pācittiyaṃ dassitaṃ, upaḍḍhacchanne upaḍḍhaparicchanne dukkaṭaṃ, tathāpi sāvasesattā paññattiyā yebhuyyacchannaupaḍḍhaparicchannādīsupi <hi rend="bold">aṭṭhakathāyaṃ</hi> pācittiyameva dassitaṃ. Idha pana niravasesattā paññattiyā bhagavatā dassitaṃ yebhuyyena akkhāyitanimittato heṭṭhā pārājikakkhettaṃ natthi, thullaccayādimeva tattha labbhati.</p>

<p rend="bodytext">Upatissattherena vuttasseva vinicchayassa aññampi upatthambhakāraṇaṃ dassento <hi rend="bold">apicā</hi>tiādimāha. Nimitte appamattikāpi maṃsarāji sace avasiṭṭhā <pb ed="M" n="1.0144" /> hoti, taṃ yebhuyyakkhāyitameva hoti, tato paraṃ pana sabbaso khāyite nimitte dukkaṭamevāti dassento āha ‘‘tato paraṃ thullaccayaṃ natthī’’ti. Keci panettha vaccamaggādiṃ cattāro koṭṭhāse katvā ‘‘tesu dve koṭṭhāse atikkamma yāva tatiyakoṭṭhāsassa pariyosānā khāyitaṃ yebhuyyakkhāyitaṃ nāma, tato paraṃ thullaccayaṃ natthi, yāva catutthakoṭṭhāsassa pariyosānā khāyitaṃ, tampi dukkaṭavatthuyevā’’ti ca vadanti, taṃ na yuttaṃ. <hi rend="bold">Matasarīrasmiṃyeva veditabba</hi>nti mataṃ yebhuyyena akkhāyitantiādivacanato vuttaṃ. <hi rend="bold">Yadipi nimitta</hi>ntiādi jīvamānakasarīrameva sandhāya vuttaṃ tasseva adhikatattā. Teneva <hi rend="bold">mātikāṭṭhakathāyaṃ</hi> (kaṅkhā. aṭṭha. paṭhamapārājikavaṇṇanā) ‘‘jīvamānakasarīrassa vuttappakāre magge sacepi tacādīni anavasesetvā sabbaso chinne’’tiādi <pb ed="V" n="1.0125" /> vuttaṃ. <hi rend="bold">Sabbaso khāyita</hi>nti nimittamaṃsaṃ sabbaṃ chinnanti attho. <hi rend="bold">Nimittasaṇṭhāna</hi>nti chinnamaṃsassa anto yāva muttavatthikosā chiddākāro abbhantarachavicammamatto itthinimittākāro, tenāha ‘‘pavesanaṃ jāyatī’’ti. <hi rend="bold">Nimittasaṇṭhānaṃ pana anavasesetvā</hi>ti pavesanārahachiddākārena ṭhitaabbhantaramaṃsādiṃ anavasesetvā. Etena yāva paveso labbhati, tāva maggoyevāti dasseti. <hi rend="bold">Nimittato patitāya maṃsapesiyā</hi>ti idaṃ nimittasaṇṭhānavirahitaṃ abbhantaramaṃsakhaṇḍaṃ sandhāya vuttaṃ. Nimittasaṇṭhānaṃ akopetvā samantato chinditvā uddhaṭamaṃsapesiyā pana matasarīre yebhuyyena akkhāyitanimitte viya upakkamantassa pārājikameva.</p>

<p rend="bodytext">Evaṃ jīvamānakamanussasarīre labbhamānavisesaṃ dassetvā idāni matasarīre dassetuṃ <hi rend="bold">matasarīre panā</hi>tiādimāha. <hi rend="bold">Vatthikosesū</hi>ti purisānaṃ aṅgajātakosacammesu. ‘‘Navadvāro mahāvaṇo’’tiādi (mi. pa. 2.6.1) vacanato manussānaṃ akkhināsādīni vaṇasaṅkhepena thullaccayakkhettānīti tesupi thullaccayaṃ vuttaṃ, evaṃ manussānaṃ matasarīrepi, tenāha <hi rend="bold">mate allasarīre</hi>tiādi. Tattha <hi rend="bold">allasarīre</hi>ti akuthitaṃ sandhāya vuttaṃ. <hi rend="bold">Pārājikakkhette</hi>ti yebhuyyena akkhāyitampi sandhāya vuttaṃ. <hi rend="bold">Thullaccayakkhette</hi>ti upaḍḍhakkhāyitādimpi sandhāya vuttaṃ. Ettha ca akkhināsādithullaccayakkhettesu yebhuyyena akkhāyitesupi thullaccayaṃ, upaḍḍhakkhāyitādīsu dukkaṭanti veditabbaṃ. <hi rend="bold">Sabbesampī</hi>ti yathāvuttahatthiādīhi aññesaṃ tiracchānānaṃ <pb ed="M" n="1.0145" /> saṅgaṇhanatthaṃ vuttaṃ. Tiracchānagatānaṃ akkhikaṇṇavaṇesu dukkaṭaṃ pana aṭṭhakathāppamāṇena gahetabbaṃ, ‘‘amaggena amaggaṃ paveseti, āpatti thullaccayassā’’ti (pārā. 66) hi sāmaññato vuttaṃ, na pana manussānanti visesetvā. Yadi hi manussānaññeva vaṇesu thullaccayaṃ siyā, hatthiassādīnaṃ nāsavatthikosesupi paṭaṅgamukhamaṇḍūkassa mukhasaṇṭhānepi ca vaṇasaṅkhepato thullaccayaṃ na vattabbaṃ siyā, vuttañca. Tasmā aṭṭhakathācariyā evettha pamāṇaṃ. Matānaṃ tiracchānagatānanti matakena sambandho.</p>

<p rend="bodytext">Methunarāgena vatthikosaṃ pavesentassa thullaccayaṃ vuttanti āha ‘‘vatthikosaṃ appavesento’’ti. <hi rend="bold">Methunarāgo</hi> ca nāma kāyasaṃsaggarāgaṃ mocanassādañca muñcitvā visuṃ dvayaṃdvayasamāpattiyā rāgo, so ca purisādīsupi uppajjati, tena ca apārājikakkhette itthisarīrepi upakkamantassa asucimhi muttepi saṅghādiseso na hoti, khettānurūpaṃ thullaccayadukkaṭameva hotīti veditabbaṃ. <hi rend="bold">Appavesento</hi>ti iminā tīsu maggesu pavesanādhippāye asatipi methunarāgena bahi ghaṭṭanaṃ sambhavatīti dasseti, teneva thullaccayaṃ vuttaṃ, itarathā pavesanādhippāyena <pb ed="V" n="1.0126" /> bahi chupantassa methunassa pubbapayogattā dukkaṭameva vattabbaṃ siyā. <hi rend="bold">Nimittena nimittaṃ chupati thullaccaya</hi>nti idañca ‘‘na ca, bhikkhave, rattacittena aṅgajātaṃ chupitabbaṃ, yo chupeyya, āpatti thullaccayassā’’ti (mahāva. 252) imassa cammakkhandhake āgatassa suttassa vasena vuttaṃ. Tattha ca kesañci aññathāpi atthavikappassa bījaṃ dassento <hi rend="bold">mahāaṭṭhakathāyaṃ panā</hi>tiādimāha. <hi rend="bold">Mukheneva chupanaṃ sandhāyā</hi>ti oṭṭhajivhādimukhāvayavena chupanaṃ sandhāya. <hi rend="bold">Oḷārikattā</hi>ti ajjhācārassa thullattā. <hi rend="bold">Taṃ sandhāyabhāsita</hi>nti taṃ yathāvuttasuttaṃ. Suttañhi ajjhācāraṃ sandhāya paṭicca vuttattā ‘‘sandhāyabhāsita’’nti vuccati. <hi rend="bold">Suṭṭhusallakkhetvā</hi>ti piṭṭhiṃ abhiruhantānaṃ aṅgajātamukheneva nimittachupanassa sambhavaṃ methunarāgīnañca aṅgajātena chupanasseva anurūpatañca sutte ca ‘‘mukhenā’’ti avuttatañca aññañca nayaṃ yathābalaṃ suṭṭhu sallakkhetvāti attho. <hi rend="bold">Saṅghādiseso</hi>ti manussitthiṃ sandhāya vuttaṃ. <hi rend="bold">Passāvamagga</hi>nti idaṃ <hi rend="bold">cammakkhandhake</hi> nidānavasena vuttaṃ. Itaramaggadvayaṃ pana nimittamukhena chupantassa vaṇasaṅkhepena thullaccayameva. <hi rend="bold">Vuttanayenevā</hi>ti methunarāgeneva. Nimittamukhena pana vinā methunarāgena manussitthiyā vā tiracchānagatitthiyā vā passāvamaggaṃ <pb ed="M" n="1.0146" /> pakatimukhena chupantassa dukkaṭameva pakatimukhena pakatimukhachupane viya, itarathā tatthāpi thullaccayena bhavitabbaṃ, tañca na yuttaṃ khandhakasuttepi tathā avuttattā. <hi rend="bold">Kāyasaṃsaggarāgena dukkaṭa</hi>nti nimittamukhena vā pakatimukhādiṃ itarakāyena vā kāyasaṃsaggarāgena chupantassa dukkaṭameva.</p>

<p rend="bodytext">Ettha ca kāyasaṃsaggarāgena bahinimitte upakkamato ajānantasseva aṅgajātaṃ yadi pārājikakkhettaṃ chupati, tattha kiṃ hotīti? Keci tāva ‘‘methunarāgassa abhāvā manussitthiyā saṅghādiseso, sesesu vatthuvasena thullaccayadukkaṭānī’’ti vadanti. Aññe pana ‘‘pavesanakkhaṇe phassassa sādiyanasambhavato balakkārena upakkamanakkhaṇe viya pārājikamevā’’ti vadanti, idameva yuttataraṃ. Maggattayato hi aññasmiṃ padeseyeva kāyasaṃsaggādirāgabhedato āpattibhedo labbhati, na maggattaye. Tattha pana yena kenaci ākārena phassassa sādiyanakkhaṇe pārājikameva, teneva paropakkamena pavesanādīsu rāgabhedaṃ anuddharitvā sādiyanamattena pārājikaṃ vuttaṃ.</p>

<p rend="subhead">Santhatacatukkabhedakathāvaṇṇanā</p>

<p rend="bodytext" n="61-62"><hi rend="paranum">61-62</hi><hi rend="dot">.</hi><hi rend="bold">Paṭipannakassā</hi>ti āraddhavipassakassa. <hi rend="bold">Upādinnaka</hi>nti kāyindriyaṃ sandhāya vuttaṃ. <hi rend="bold">Upādinnakena phusatī</hi>ti upādinnakasarīrena phusīyatīti kammasādhanena attho daṭṭhabbo. Atha vā evaṃ <pb ed="V" n="1.0127" /> karonto bhikkhu kiñci upādinnakaṃ upādinnakena na phusatīti attho. <hi rend="bold">Lesaṃ oḍḍessantī</hi>ti lesaṃ ṭhapessanti, parikappessantīti attho. <hi rend="bold">Santhatādibhedehi bhinditvā</hi>ti santhatādivisesanehi visesetvā. <hi rend="bold">Santhatāyā</hi>ti samudāye ekadesavohāro daḍḍhassa paṭassa chiddantiādīsu viya. Yathā hi paṭassa ekadesova vatthato daḍḍhoti vuccati, taṃ ekadesavohāraṃ samudāye paṭe upacārato āropetvā puna taṃ samudāyaṃ daḍḍhappadesasaṅkhātachiddasambandhībhāvena ‘‘daḍḍhassa paṭassa chidda’’nti voharanti, evamidhāpi itthiyā maggappadesavohāraṃ samudāyabhūtāya itthiyā āropetvā puna taṃ itthiṃ santhatamaggasambandhiniṃ katvā <hi rend="bold">santhatāya itthiyā vaccamaggenā</hi>tiādi vuttaṃ. Sāratthadīpaniyaṃ (sārattha. ṭī. pārājikakaṇḍa 2.61-62) panettha ‘‘ekadese samudāyavohāro’’ti vuttaṃ, taṃ na <pb ed="M" n="1.0147" /> yuttaṃ avayavavohārena samudāyasseva patīyamānattā. Itarathā hi santhatāya vaccamaggenāti itthiliṅgatā maggasambandhitā ca na siyā, ekadese samudāyopacārassa pana ekadesova attho sākhāya chijjamānāya rukkho chijjatītiādīsu viya.</p>

<p rend="bodytext">Vatthādīni maggassa anto appavesetvā bahiyeva veṭhanaṃ sandhāya ‘‘paliveṭhetvā’’ti vuttaṃ. Samudāye avayavūpacāreneva bhikkhupi <hi rend="bold">santhato nāmā</hi>tiādi vuttaṃ. <hi rend="bold">Yattake paviṭṭhe</hi>ti tilabījamatte paviṭṭhe. Akkhināsādīnaṃ santhatattepi yathāvatthukamevāti āha <hi rend="bold">thullaccayakkhette thullaccaya</hi>ntiādi. <hi rend="bold">Khāṇuṃ ghaṭṭentassa dukkaṭa</hi>nti itthinimittassa anto khāṇuṃ pavesetvā samatalaṃ, atirittaṃ vā ṭhitaṃ khāṇuṃ sace ghaṭṭeti, ghaṭṭentassa dukkaṭaṃ pavesābhāvato. Sace pana īsakaṃ anto allokāse pavesetvā ṭhitaṃ anupādinnameva khāṇusīsaṃ aṅgajātena chupati, pārājikameva. <hi rend="bold">Tassa tala</hi>nti veḷunaḷādikassa antotalaṃ. <hi rend="bold">Bahiddhā khāṇuke</hi>ti anto pavesitaveḷupabbādikassa bahi nikkhantasīsaṃ sandhāya vuttaṃ. <hi rend="bold">Yathā ca itthinimitte</hi>tiādīsu yathā itthiyā passāvamagge khāṇuṃ katvā ghaṭṭanādikaṃ vuttaṃ, evaṃ sabbattha vaccamaggādīsupi lakkhaṇaṃ veditabbanti attho.</p>

<p rend="subhead">Rājapaccatthikādicatukkabhedakathāvaṇṇanā</p>

<p rend="bodytext" n="65"><hi rend="paranum">65</hi><hi rend="dot">.</hi><hi rend="bold">Kerāṭikā</hi>ti vañcakā. Paṭhamaṃ itthidhuttameva dassetvā idāni itaradhuttepi saṅgahetvā dassetuṃ ‘‘itthidhuttasurādhuttādayo vā’’ti vuttaṃ.</p>

<p rend="subhead">Āpattānāpattivāravaṇṇanā</p>

<p rend="bodytext" n="66"><hi rend="paranum">66</hi><hi rend="dot">.</hi> Paṭiññātakaraṇaṃ <pb ed="V" n="1.0128" /> natthi sevetukāmatā maggena maggappaṭipattīti dvinnaṃ aṅgānaṃ siddhattā. Dūsitassa pana maggena maggappaṭipatti evamekaṃ aṅgaṃ siddhaṃ, sevetukāmatāsaṅkhātaṃ sādiyanaṃ asiddhaṃ. Tasmā so pucchitvā ‘‘sādiyi’’nti vuttapaṭiññāya nāsetabbo. <hi rend="bold">Tatthevā</hi>ti vesāliyaṃ mahāvane eva. <hi rend="bold">Sabbaṅgagata</hi>nti sabbakāyagataṃ. ‘‘Lohitaṃ viyā’’ti vuttattā kesādīnaṃ vinimuttaṭṭhāne sabbatthāti gahetabbaṃ. <hi rend="bold">Niccameva ummattako hotī</hi>ti <pb ed="M" n="1.0148" /> yassa pittakosato pittaṃ calitvā sabbadā bahi nikkhantaṃ hoti, taṃ sandhāya vuttaṃ. Yassa pana pittaṃ calitvā pittakoseyeva ṭhitaṃ hoti, kadāci vā nikkhantaṃ puna nikkhamati, sopi antarantarā saññaṃ paṭilabhati bhesajjena ca pakatiārogyaṃ paṭilabhatīti veditabbaṃ.</p>

<p rend="centre">Padabhājanīyavaṇṇanānayo niṭṭhito.</p>

<p rend="subhead">Pakiṇṇakakathāvaṇṇanā</p>

<p rend="bodytext"><hi rend="bold">Pakiṇṇaka</hi>nti vomissakanayaṃ. <hi rend="bold">Samuṭṭhāna</hi>nti uppattikāraṇaṃ. <hi rend="bold">Kiriyā</hi>tiādi nidassanamattaṃ akiriyādīnampi saṅgahato. Vedanāya saha kusalañca veditabbanti yojetabbaṃ. <hi rend="bold">Sabbasaṅgāhakavasenā</hi>ti sabbesaṃ sikkhāpadānaṃ saṅgāhakavasena ‘‘kāyo vācā kāyavācā kāyacittaṃ vācācittaṃ kāyavācācitta’’nti evaṃ vuttāni cha āpattisamuṭṭhānāni. Samuṭṭhānādayo hi āpattiyā eva honti, na sikkhāpadassa. Taṃtaṃsikkhāpadassa niyataāpattiyā eva gahaṇatthaṃ pana sikkhāpadasīsena samuṭṭhānādīnaṃ kathanaṃ. Evañhi āpattiviseso paññāyati āpatti-saddassa sabbāpattisādhāraṇattā, imesu pana chasu samuṭṭhānesu purimāni tīṇi acittakāni, pacchimāni sacittakāni. Samāsato taṃ imaṃ pakiṇṇakaṃ viditvā veditabbanti sambandho. Cha samuṭṭhānāni etassāti <hi rend="bold">chasamuṭṭhānaṃ</hi>. Evaṃ sesesupi.</p>

<p rend="bodytext"><hi rend="bold">Atthi kathinasamuṭṭhāna</hi>ntiādi samuṭṭhānasīsavasena dvisamuṭṭhānaekasamuṭṭhānānaṃ dassanaṃ. Terasa hi samuṭṭhānasīsāni paṭhamapārājikasamuṭṭhānaṃ adinnādānasamuṭṭhānaṃ sañcarittasamuṭṭhānaṃ samanubhāsanasamuṭṭhānaṃ kathinasamuṭṭhānaṃ eḷakalomasamuṭṭhānaṃ padasodhammasamuṭṭhānaṃ addhānasamuṭṭhānaṃ theyyasatthasamuṭṭhānaṃ dhammadesanāsamuṭṭhānaṃ bhūtārocanasamuṭṭhānaṃ corīvuṭṭhāpanasamuṭṭhānaṃ ananuññātasamauṭṭhānanti. Tattha <hi rend="bold">atthi chasamuṭṭhāna</hi>nti iminā sañcarittasamuṭṭhānaṃ vuttaṃ, pañcasamuṭṭhānassa abhāvato <pb ed="V" n="1.0129" /> ‘‘atthi pañcasamuṭṭhāna’’nti avatvā ‘‘atthi catusamuṭṭhāna’’nti vuttaṃ, iminā ca addhānasamuṭṭhānaṃ ananuññātasamuṭṭhānañca saṅgahitaṃ. Yañhi paṭhamatatiyacatutthachaṭṭhehi samuṭṭhānehi samuṭṭhāti <pb ed="M" n="1.0149" />, idaṃ addhānasamuṭṭhānaṃ. Yaṃ pana dutiyatatiyapañcamachaṭṭhehi samuṭṭhāti, idaṃ ananuññātasamuṭṭhānaṃ. <hi rend="bold">Atthi tisamuṭṭhāna</hi>nti iminā adinnādānasamuṭṭhānaṃ bhūtārocanasamuṭṭhānañca saṅgahitaṃ. Yañhi sacittakehi tīhi samuṭṭhāti, idaṃ adinnādānasamuṭṭhānaṃ. Yaṃ pana acittakehi tīhi samuṭṭhāti, idaṃ bhūtārocanasamuṭṭhānaṃ. <hi rend="bold">Atthi kathinasamuṭṭhāna</hi>ntiādinā pana avasesasamauṭṭhānasīsavasena dvisamuṭṭhānaṃ ekasamuṭṭhānañca saṅgaṇhāti. Tattha hi yaṃ tatiyachaṭṭhehi samuṭṭhāti, idaṃ kathinasamuṭṭhānaṃ nāma. Yaṃ pana paṭhamacatutthehi samuṭṭhāti, idaṃ eḷakalomasamuṭṭhānaṃ. Yaṃ chaṭṭheneva samuṭṭhāti, idaṃ dhuranikkhepasamuṭṭhānaṃ, ‘‘samanubhāsanasamauṭṭhāna’’ntipi tasseva nāmaṃ. Iti sarūpena aṭṭha āpattisīsāni dassitāni. Ādisaddena panettha avasesāni paṭhamapārājikasamuṭṭhānapadasodhammatheyyasatthadhammadesanācorīvuṭṭhāpanasamuṭṭhānāni pañcapi samuṭṭhānasīsāni saṅgahitāni. Tattha yaṃ kāyacittato samuṭṭhāti, idaṃ paṭhamapārājikasamuṭṭhānaṃ. Yaṃ dutiyapañcamehi samuṭṭhāti, idaṃ padasodhammasamuṭṭhānaṃ. Yaṃ catutthachaṭṭhehi samuṭṭhāti, idaṃ theyyasatthasamuṭṭhānaṃ. Yaṃ pañcameneva samuṭṭhāti, idaṃ dhammadesanāsamauṭṭhānaṃ. Yaṃ pañcamachaṭṭhehi samuṭṭhāti, idaṃ corīvuṭṭhāpanasamuṭṭhānaṃ. Ettha ca pacchimesu tīsu sacittakasamuṭṭhānesu ekekasamuṭṭhānavasena ekasamuṭṭhānāni tividhāni. Dvisamuṭṭhānāni pana paṭhamacatutthehi vā dutiyapañcamehi vā tatiyachaṭṭhehi vā catutthachaṭṭhehi vā pañcamachaṭṭhehi vā samuṭṭhānavasena pañcavidhānīti veditabbāni.</p>

<p rend="bodytext">Evaṃ samuṭṭhānavasena sabbasikkhāpadāni terasadhā dassetvā idāni kiriyāvasena pañcadhā dassetuṃ <hi rend="bold">tatrāpī</hi>tiādi vuttaṃ. <hi rend="bold">Kiñcī</hi>ti sikkhāpadaṃ. <hi rend="bold">Kiriyato</hi>ti pathavīkhaṇanādi (pāci. 84-85) viya kāyavacīviññattijanitakammato. <hi rend="bold">Akiriyato</hi>ti paṭhamakathinādi (pārā. 459 ādayo) viya kattabbassa akaraṇeneva. <hi rend="bold">Kiriyākiriyato</hi>ti aññātikāya bhikkhuniyā hatthato cīvarapaṭiggahaṇādi (pārā. 508 ādayo) viya. <hi rend="bold">Siyā kiriyato, siyā akiriyato</hi> rūpiyapaṭiggahaṇādi (pārā. 582 ādayo) viya, <hi rend="bold">siyā kiriyato, siyā kiriyākiriyato</hi> kuṭikārādi (pārā. 342) viya. Vītikkamasaññāya abhāvena vimokkho assāti <hi rend="bold">saññāvimokkha</hi>nti majjhepadalopīsamāso daṭṭhabbo. <hi rend="bold">Cittaṅgaṃ labhati</hi> sacittakasamuṭṭhāneheva <pb ed="M" n="1.0150" /> samuṭṭhahanato. <hi rend="bold">Itara</hi>nti yassa cittaṅganiyamo natthi, taṃ, anāpattimukhena cetaṃ saññādukaṃ vuttaṃ, āpattimukhena sacittakadukanti ettakameva viseso, atthato samānāva.</p>

<p rend="bodytext">Kāyavacīdvārehi <pb ed="V" n="1.0130" /> āpajjitabbampi kāyakamme vā vacīkamme vā saṅgayhati. Tattha bāhullavuttito adinnādānamusāvādādayo viyāti <hi rend="bold">atthi sikkhāpadaṃ kāyakamma</hi>ntiādinā kāyakammaṃ vacīkammañcāti dukameva vuttaṃ, vibhāgato pana kāyavacīkammena saddhiṃ tikameva hoti. Teneva <hi rend="bold">mātikāṭṭhakathāyaṃ</hi> (kaṅkhā. aṭṭha. paṭhamapārājikavaṇṇanā) vuttaṃ ‘‘sabbā ca kāyakammavacīkammatadubhayavasena tividhā hontī’’ti. Tatoyeva idhāpi adinnādānādīsu (pārā. 89) kāyakammavacīkammanti tadubhayavasena dassitaṃ. <hi rend="bold">Atthi pana sikkhāpadaṃ kusala</hi>ntiādi āpattisamuṭṭhāpakacittavasena kāriye kāraṇopacārena vuttaṃ, na pana āpattiyā kusalādiparamatthadhammatāvasena āpattiyā sammutisabhāvattā. Kusalākusalādiparamatthadhamme upādāya hi bhagavatā āpattisammuti paññattā. Vakkhati hi ‘‘yaṃ kusalacittena āpajjati, taṃ kusala’’ntiādi (pārā. aṭṭha. 1.66 pakaṇṇakakathā). Na hi bhagavato āṇāyattā āpatti kusalādiparamatthasabhāvā hoti anupasampannānaṃ ādikammikānañca āpattippasaṅgato, tassā desanādīhi visuddhiabhāvappasaṅgato ca. Na hi kāraṇabalena uppajjamānā kusalādisabhāvā āpatti anupasampannādīsu nivattati, uppannāya ca tassā kenaci vināso na sambhavati. Sarasavināsato desanādinā ca āpatti vigacchatīti vacanamatthi, na pana tena akusalādi vigacchati. Pitughātādikammena hi pārājikaṃ āpannassa bhikkhuno gihiliṅgaṃ gahetvā bhikkhubhāvapariccāgena pārājikāpatti vigacchati, na pāṇātipātādiakusalaṃ ānantariyādibhāvato. Tasmā dummaṅkūnaṃ niggahādidasaatthavase (pārā. 39; pari. 2) paṭicca bhagavatā yathāpaccayaṃ samuppajjamāne kusalākusalādināmarūpadhamme upādāya paññattā sammutiyeva āpatti, sā ca yathāvidhipaṭikammakaraṇena vigatā nāma hotīti veditabbaṃ, tenāha <hi rend="bold">dvattiṃseva hi āpattisamuṭṭhāpakacittānī</hi>tiādi. Āpattisamuṭṭhāpakatteneva hettha kusalādīnaṃ āpattito bhedo siddho. Na <pb ed="M" n="1.0151" /> hi taṃsamuṭṭhitassa tato abhedo yutto samuṭṭhānasamuṭṭhitabhedabyavahārupacchedappasaṅgato. <hi rend="bold">Sāratthadīpaniyaṃ</hi> (sārattha. ṭī. pārājikakaṇḍa 2.66 pakiṇṇakakathāvaṇṇanā) pana āpattiyā paramatthato kusalattameva na sambhavati ‘‘āpattādhikaraṇaṃ siyā akusalaṃ, siyā abyākataṃ, natthi āpattādhikaraṇaṃ kusala’’nti vacanato, ‘‘akusalattaṃ pana abyākatattañca āpattiyā sambhavatī’’ti saññāya kusalacittasamuṭṭhānakkhaṇepi rūpābyākatattaṃ āpattiyā samatthetuṃ yaṃ kusalacittena āpajjati, taṃ kusalaṃ, itarehi itaranti (pārā. aṭṭha. 1.66 pakiṇṇakakathā) imaṃ aṭṭhakathāvacanaṃ nissāya vuttaṃ ‘‘yaṃ kusalacittena āpajjatīti yaṃ sikkhāpadasīse gahitaṃ āpattiṃ kusalacittasamaṅgī āpajjati, iminā pana vacanena taṃ kusalanti āpattiyā vuccamāno kusalabhāvo pariyāyato, na paramatthatoti dasseti. Kusalacittena hi āpattiṃ āpajjanto saviññattikaṃ <pb ed="V" n="1.0131" /> aviññattikaṃ vā sikkhāpadavītikkamākārappavattaṃ rūpakkhandhasaṅkhātaṃ abyākatāpattiṃ āpajjatī’’ti. Tattha yaṃ kusalacittena āpajjatīti imaṃ vacanaṃ uddissa ‘‘iminā pana vacanena taṃ kusalanti āpattiyā vuccamāno kusalabhāvo pariyāyato, na paramatthatoti dassetī’’ti vuttaṃ, evaṃ itarehi itaranti vacanena ‘‘yaṃ akusalacittena āpajjahi, taṃ akusalaṃ, yaṃ abyākatacittena āpajjati, taṃ abyākata’’nti imassa atthassa vuttattā itarehīti vacanaṃ uddissa ‘‘imināpi vacanena itaranti āpattiyā vuccamāno akusalabhāvo abyākatabhāvo ca pariyāyato dassetī’’ti vattabbaṃ. Evaṃ avatvā kusalapakkhe eva kathanassa kāraṇaṃ na passāma. Yaṃ pana āpattādhikaraṇaṃ siyā akusalantiādivacanaṃ kāraṇattena vuttaṃ, tampi akāraṇaṃ yaṃ akusalacittena āpajjati, taṃ akusalantiādinā heṭṭhā vuttanayena akusalādibhāvassa pariyāyadesitattā, āpattiyā kusalavohārassa ayuttatāya natthi āpattādhikaraṇaṃ kusalanti vuttattā ca. Āpattiyā hi kusalacittasamuṭṭhitattepi bhagavatā paṭikkhittabhāvena sāvajjadhammattā kāraṇūpacārenāpi anavajjakusalavohāro na yutto sāvajjānavajjānaṃ aññamaññaviruddhattā. Yathā ākāsādisammutisaccānaṃ uppannatādivohāro viya jātijarābhaṅgānaṃ uppannatādivohāro anavaṭṭhānādidesato ayutto, evamidhāpi kusalavohāro ayutto viruddhattā. Akusalādivohāro pana yutto <pb ed="M" n="1.0152" />, kāraṇūpacārena pana akusalādisabhāvatā yathāvuttadosānativattanato. Suttassāpi hi yathā suttasuttānulomādīhi virodho na hoti, tatheva attho gahetabbo.</p>

<p rend="bodytext">Yaṃ pana vuttaṃ ‘‘kusalacittena hi āpattiṃ āpajjanto…pe… rūpakkhandhasaṅkhātaṃ abyākatāpattiṃ āpajjatī’’ti, taṃ ayuttameva rūpakkhandhassa khaṇikatāya āpattiyāpi desanādipaṭikammaṃ vināva paṭipassaddhippasaṅgato. Rūpaparamparā āpattīti ce? Tanna, paṭikammenāpi avigamappasaṅgato. Na hi rūpasantatidesanādīhi vigacchati sakāraṇāyattattā, iti sabbathā āpattiyā paramatthatā ayuttā, eteneva yaṃ vuttaṃ ‘‘nipajjitvā nirodhasamāpannassa sahaseyyavasena tathākārappavattarūpadhammasseva āpattibhāvato’’tiādi, tampi paṭisiddhanti veditabbaṃ. Idha pana nirodhasamāpannānaṃ rūpadhammameva paṭicca uppannattā āpatti acittā avedanā, aññattha pana sacittā savedanāva, sabbatthāpi paññattisabhāvāti veditabbā. Teneva <hi rend="bold">duṭṭhadosasikkhāpadaṭṭhakathāyaṃ</hi> āpattiyā akusalādisabhāvaṃ paraparikappitaṃ nisedhetuṃ ‘‘ādikammikassa anāpattivacanato…pe… paṇṇattimattameva āpattādhikaraṇanti veditabba’’nti sayameva vakkhati, tasmā ‘‘taṃtaṃkusalādidhammasamuppattiyā bhagavatā paññattā āpattisammuti samuṭṭhitā’’ti ca, ‘‘yāva paṭippassaddhikāraṇā tiṭṭhatī’’ti ca, ‘‘paṭippassaddhikāraṇehi <pb ed="V" n="1.0132" /> vinassatī’’ti ca voharīyati. Āpattiyā ca sammutisabhāvattepi hi sañcicca taṃ āpajjantassa, paṭikiriyaṃ akarontassa ca anādare akusalarāsi ceva saggamaggantarāyo ca hotīti lajjino yathāvidhiṃ nātikkamanti, anatikkamanappaccayā ca tesaṃ anantappabhedā sīlādayo dhammā parivaḍḍhantīti gahetabbaṃ. Dvattiṃsevāti niyamo āpattinimittānaṃ kāyavacīviññattīnaṃ eteheva samuppajjanato kato, na pana sabbāpattīnampi eteheva samuppajjanato. Nipajjitvā niddāyantānañhi jhānanirodhasamāpannānañca aviññattijanakehi vipākaappanācittehi ceva rūpadhammehi ca sahaseyyādiāpatti sambhavati.</p>

<p rend="bodytext"><hi rend="bold">Dasā</hi>ti kiriyāhetukamanoviññāṇadhātudvayena saha aṭṭha mahākiriyacittāni. Paññattiṃ ajānitvā iddhivikubbanādīsu abhiññānaṃ āpattisamuṭṭhāpakattaṃ veditabbaṃ. Ettha ca kiñci sikkhāpadaṃ akusalacittameva, kiñci <pb ed="M" n="1.0153" /> kusalābyākatavasena dvicittaṃ, kiñci ticittanti ayameva bhedo labbhati, nāññoti veditabbaṃ. <hi rend="bold">Kiriyāsamuṭṭhāna</hi>nti parūpakkamena jāyamānaṃ aṅgajātādicalanaṃ sādiyanacittasaṅkhāte sevanacitte uppanne tena cittena samuppāditameva hotīti vuttaṃ itarathā ‘‘siyā kiriyasamuṭṭhānaṃ, siyā akiriyasamuṭṭhāna’’nti vattabbato.</p>

<p rend="bodytext">Yaṃ pana <hi rend="bold">sāratthadīpaniyaṃ</hi> (sārattha. ṭī. pārājikakaṇḍa 2.66 pakiṇṇakakathāvaṇṇanā) vuttaṃ ‘‘kiriyasamuṭṭhānanti idaṃ yebhuyyavasena vuttaṃ parūpakkame sati sādiyantassa akiriyasamuṭṭhānabhāvato’’tiādi, taṃ na gahetabbaṃ paṭhamapārājikassa akiriyasamuṭṭhānatāya pāḷiaṭṭhakathāsu avuttattā. ‘‘Manodvāre āpatti nāma natthī’’ti (kaṅkhā. aṭṭha. paṭhamapārājikavaṇṇanā; pārā. aṭṭha. 2.583-4) hi vuttaṃ. Kathañhi nāma parūpakkamena methunaṃ sādiyanto attano aṅgajātādikāyacalanaṃ na sādiyeyya, sādiyanacittānuguṇameva pana sakalasarīre cittajarūpasamuppattiyā viññattipi sukhumā samuppannā eva hotīti daṭṭhabbaṃ, tenāha <hi rend="bold">kāyadvāreneva samuṭṭhānato kāyakamma</hi>ntiādi. <hi rend="bold">Cittaṃ panettha aṅgamattaṃ hotī</hi>ti kāyaviññatti eva kāyakammabhāve kāraṇaṃ, na cittaṃ. Taṃ panettha kāyasaṅkhātāya viññattiyāyeva aṅgamattaṃ, na kāyakammabhāvassa, itarathā methunassa ‘‘manokamma’’nti vattabbato, tenāha ‘‘na tassa vasena kammabhāvo labbhatī’’ti. <hi rend="bold">Kammabhāvo</hi>ti kāyakammabhāvo. <hi rend="bold">Sabbañceta</hi>nti etaṃ samuṭṭhānādikaṃ. <hi rend="bold">Sikkhāpadasīsenā</hi>ti taṃtaṃsikkhāpadaniyataāpattiyā eva gahaṇatthaṃ sikkhāpadamukhena.</p>

<p rend="centre">Pakiṇṇakakathāvaṇṇanānayo niṭṭhito.</p>

<p rend="subhead">Vinītavatthuvaṇṇanā</p>

<p rend="bodytext"><hi rend="bold">Idaṃ</hi><pb ed="V" n="1.0133" /><hi rend="bold">ki</hi>nti kathetukāmatāpucchā. <hi rend="bold">Imā</hi>tiādi vissajjanaṃ. Vinītāni āpattiṃ tvaṃ bhikkhu āpannotiādinā (pārā. 67) bhagavatā vinicchinitāni vatthūni <hi rend="bold">vinītavatthūni</hi>. Taṃ taṃ vatthuṃ uddharitvā dānato dassanato uddānabhūtā gāthā <hi rend="bold">uddānagāthā,</hi> saṅgahagāthā, uddesagāthāti vuttaṃ hoti. <hi rend="bold">Vatthu gāthā</hi>ti tena kho pana samayena aññataro bhikkhūtiādikā vinītavatthupāḷiyeva tesaṃ tesaṃ vinītavatthūnaṃ ganthanato ‘‘vatthugāthā’’ti vuttā <pb ed="M" n="1.0154" />, na chandovicitilakkhaṇena. Uddānagāthānaṃ vatthu vatthugāthāti evaṃ vā ettha attho daṭṭhabbo. <hi rend="bold">Etthā</hi>ti vinītavatthūsu. <hi rend="bold">Dutiyādīna</hi>nti dutiyapārājikādīnaṃ. Yaṃ passitvā cittakārādayo sippikā cittakammādīni sikkhanti, taṃ <hi rend="bold">paṭicchannakarūpaṃ,</hi> paṭimārūpanti attho.</p>

<p rend="bodytext" n="67"><hi rend="paranum">67</hi><hi rend="dot">.</hi><hi rend="bold">Purimāni dve</hi>ti makkaṭīvajjiputtakavatthūni dve. Tānipi bhagavatā vinītabhāvena puna vinītavatthūsu pakkhittāni. Tattha tassa kukkuccaṃ ahosītiādi pana kiñcāpi tesaṃ paṭhamaṃ kukkuccaṃ na uppannaṃ, bhikkhūhi pana bhagavatā ca garahitvā vuttavacanaṃ sandhāya pacchā uppannattaṃ sandhāya vuttaṃ. Bhagavato etamatthaṃ ārocesuntiādi ca bhikkhūhi ānandattherena ca paṭhamaṃ bhagavato ārocite, bhagavatā ca tesaṃ pārājikatte pakāsite bhītā te sayampi gantvā attano kukkuccaṃ pacchā ārocenti eva. ‘‘Saccaṃ kira tva’’ntiādinā bhagavatā puṭṭhā pana ‘‘saccaṃ bhagavā’’ti paṭijānanavasenāpi ārocenti. Bhagavāpi āpattiṃ tvantiādinā tesaṃ pārājikattaṃ vinicchinoti eva. Anupaññattikathāyaṃ pana taṃ sabbaṃ avatvā anupaññattiyā anuguṇameva kiñcimattaṃ vuttaṃ, idhāpi tesaṃ vatthūnaṃ bhagavatā vinītabhāvadassanatthaṃ evaṃ vuttanti veditabbaṃ. Keci imaṃ adhippāyaṃ amanasikatvā ‘‘aññānevetāni vatthūnī’’ti vadanti. <hi rend="bold">Kuse</hi>ti kusatiṇāni. <hi rend="bold">Kesehī</hi>ti manussakesehi.</p>

<p rend="bodytext" n="68"><hi rend="paranum">68</hi><hi rend="dot">.</hi><hi rend="bold">Vaṇṇapokkharatāyā</hi>ti ettha pokkhalaṃ nāma samiddhaṃ sundarañca, tassa bhāvo ‘‘pokkharatā’’ti ra-kāraṃ katvā vutto, samiddhatā sundaratāti attho. <hi rend="bold">Padhaṃsesī</hi>ti abhibhavi. <hi rend="bold">Na limpatī</hi>ti na allīyati.</p>

<p rend="bodytext" n="69"><hi rend="paranum">69</hi><hi rend="dot">.</hi> Evarūpā parivattaliṅgā bhikkhuniyo atthato ekato upasampannāpi ubhatosaṅghe upasampannāsuyeva saṅgayhanti bhikkhūpasampadāya bhikkhunīupasampadatopi ukkaṭṭhattā. <hi rend="bold">Pāḷiyaṃ</hi> ‘‘tāhi āpattīhi anāpatti’’nti upayogavacanaṃ katvā anujānāmīti padena sambandhitabbaṃ. Itthiliṅganti <pb ed="V" n="1.0134" /> thanādikaṃ itthisaṇṭhānaṃ vuttanti āha – ‘‘purisa…pe… itthisaṇṭhānaṃ uppanna’’nti. Taṃ nānantarikato pana ‘‘purisindriyampi antarahitaṃ, itthindriyañca uppanna’’nti vuttameva hoti, evaṃ uparipi liṅgaggahaṇeneva itthindriyādiggahaṇaṃ veditabbaṃ. <hi rend="bold">Tā</hi>ti āpattiyo, tassa vuṭṭhātunti iminā sambandho, tāhi āpattīhi vuṭṭhāpetunti <pb ed="M" n="1.0155" /> attho. Kathanti āha <hi rend="bold">tā sabbāpi bhikkhunīhi kātabba</hi>ntiādi. Tena paṭicchannāyapi appaṭicchannāyapi garukāpattiyā pakkhamānattacaraṇādikaṃ vidhiṃ dasseti.</p>

<p rend="bodytext"><hi rend="bold">Okkantikavinicchayo</hi>ti pasaṅgānuguṇaṃ otaraṇakavinicchayo. <hi rend="bold">Balavaakusalenā</hi>ti paradārikakammādinā. <hi rend="bold">Dubbalakusalenā</hi>ti yathāvuttabalavākusalopahatasattinā tato eva dubbalabhūtena kusalena. <hi rend="bold">Dubbalaakusalenā</hi>ti purisabhāvuppādakabrahmacariyādibalavakusalopahatasattinā tato eva dubbalabhūtena paradārikādiakusalena. Sugatiyaṃ bhāvadvayassa kusalakammajattā akusaleneva vināso kusaleneva uppattīti āha <hi rend="bold">ubhayampī</hi>tiādi. Duggatiyaṃ pana akusaleneva ubhinnampi uppatti ca vināso ca, tattha dubbalabalavabhāvova viseso.</p>

<p rend="bodytext">‘‘Ehi mayaṃ gamissāmā’’ti bhikkhuniyā saddhiṃ saṃvidhāya ekaddhānagamane pācittiyāpattiparihāratthaṃ vuttaṃ ‘‘saṃvidahanaṃ parimocetvā’’ti. Tena ekagāmakkhettepi bahigāmato antaragharaṃ saṃvidhāya gamanampi āpattikaramevāti dasseti. Parimocanavidhiṃ dassento āha <hi rend="bold">maya</hi>ntiādi. <hi rend="bold">Bahigāme</hi>ti gāmantare. Dutiyikā bhikkhunī pakkantā vā hotītiādinā (pāci. 693) vuttaanāpattilakkhaṇaṃ anulometīti vuttaṃ ‘‘gāmantara…pe… anāpattī’’ti. <hi rend="bold">Kopetvā</hi>ti pariccajitvā. <hi rend="bold">Lajjiniyo…pe… labbhatī</hi>ti liṅgaparivattanadukkhapīḷitassa saṅgahepi asati hīnāyāvattanampi bhaveyyāti ‘‘āpadāsū’’ti vuttaanāpattianulomena vuttaṃ. Tāya dutiyikaṃ gahetvāva gantabbaṃ. <hi rend="bold">Alajjiniyo…pe… labbhatī</hi>ti alajjinīhi saddhiṃ ekakammādisaṃvāse āpattisambhavato tā asantapakkhaṃ bhajantīti vuttaṃ, imināpetaṃ veditabbaṃ ‘‘alajjinīhi saddhiṃ paribhogo na vaṭṭatī’’ti. Yadi hi vaṭṭeyya, tatopi dutiyikaṃ vinā gāmantaragamanādīsu āpatti eva siyā saṅgāhikattā tāsaṃ saṅgāhikalajjinigaṇato viya. <hi rend="bold">Ñātikā na honti…pe… vaṭṭatīti vadantī</hi>ti iminā aṭṭhakathāsu anāgatabhāvaṃ dīpeti. Tatthāpi vissāsikañātikabhikkhuniyo vinā bhikkhunibhāve aramantassa mānapakatikassa āpadāṭṭhānasambhavena taṃ vacanaṃ appaṭikkhittampi tadaññesaṃ na vaṭṭatiyevāti gahetabbaṃ. <hi rend="bold">Bhikkhubhāvepī</hi>ti bhikkhukālepi <pb ed="M" n="1.0156" />. <hi rend="bold">Taṃ nissāyā</hi>ti taṃ nissayācariyaṃ katvā. <hi rend="bold">Upajjhā gahetabbā</hi>ti upasampadāgahaṇatthaṃ upajjhā gahetabbā.</p>

<p rend="bodytext"><hi rend="bold">Vinayakamma</hi>nti <pb ed="V" n="1.0135" /> vikappanaṃ sandhāya vuttaṃ. <hi rend="bold">Puna kātabba</hi>nti puna vikappetabbaṃ. <hi rend="bold">Puna paṭiggahetvā sattāhaṃ vaṭṭatī</hi>ti ‘‘anujānāmi, bhikkhave, bhikkhunīnaṃ sannidhiṃ bhikkhūhi, bhikkhūnaṃ sannidhiṃ bhikkhunīhi ca paṭiggāhāpetvā paribhuñjitu’’nti (cūḷava. 421) vacanato puna paṭiggahetvā paribhuñjituṃ vaṭṭatīti dassanatthaṃ vuttaṃ. <hi rend="bold">Sattame divase</hi>ti idañca nissaggiyaṃ anāpajjitvāva punapi sattāhaṃ paribhuñjituṃ vaṭṭatīti dassanatthaṃ vuttaṃ. <hi rend="bold">Pakatatto</hi>ti aparivattaliṅgo. <hi rend="bold">Rakkhatī</hi>ti taṃ paṭiggahaṇavijahanato rakkhati, avibhattatāya paṭiggahaṇaṃ na vijahatīti adhippāyo.</p>

<p rend="bodytext"><hi rend="bold">Sāmaṃ gahetvāna nikkhipeyyā</hi>ti sahatthena paṭiggahetvāna nikkhipeyya. <hi rend="bold">Paribhuñjantassa āpattī</hi>ti liṅgaparivatte jāte puna appaṭiggahetvā paribhuñjantassa āpatti.</p>

<p rend="bodytext"><hi rend="bold">Hīnāyāvattanenā</hi>ti ettha keci ‘‘pakatattassa bhikkhuno sikkhaṃ appaccakkhāya ‘gihī bhavissāmī’ti gihiliṅgaggahaṇaṃ hīnāyāvattana’’nti vadanti, taṃ na yuttaṃ tattakena bhikkhubhāvassa avijahanato. Aññe pana ‘‘pārājikaṃ āpannassa bhikkhupaṭiññaṃ pahāya gihiliṅgabhāvūpagamanampi hīnāyāvattana’’nti vadanti, taṃ yuttameva. Pārājikaṃ āpanno hi taṃ paṭicchādetvā yāva bhikkhupaṭiñño hoti, tāva bhikkhu eva hoti bhikkhūnameva pārājikassa paññattattā. ‘‘Yo pana bhikkhū’’ti hi vuttaṃ. Tathā hi so saṃvāsaṃ sādiyantopi theyyasaṃvāsako na hoti, sahaseyyādiāpattiñca na janeti, attānaṃ omasantassa pācittiyañca janeti. Vuttañhi –</p>

<p rend="indent">‘‘Asuddho hoti puggalo aññataraṃ pārājikaṃ dhammaṃ ajjhāpanno, tañce suddhadiṭṭhi samāno okāsaṃ kārāpetvā akkosādhippāyo vadeti, āpatti omasavādassā’’ti (pārā. 389).</p>

<p rend="bodytext">Eke pana ‘‘pārājikaṃ āpannānaṃ dosaṃ paṭijānitvā gihiliṅgaggahaṇaṃ nāma sikkhāpaccakkhāne samodhānaṃ gacchati tenāpi paṭiññāya bhikkhubhāvassa vijahanato. Teneva vinayavinicchayādīsu hīnāyāvattanaṃ sikkhāpaccakkhāne samodhānetvā <pb ed="M" n="1.0157" /> visuṃ taṃ na vuttaṃ. Tasmā bhikkhunīnaṃ vibbhamitukāmatāya gihiliṅgaggahaṇaṃ idha hīnāyāvattanaṃ tāsaṃ sikkhāpaccakkhānassa abhāvato. Tāsaṃ paṭiggahaṇavijahanassāpi sabbaso vattabbattā’’ti vadanti, tampi appaṭibāhiyameva. Tasmā pārājikānaṃ bhikkhunīnañca ‘‘uppabbajissāmī’’ti gihiliṅgaggahaṇaṃ <pb ed="V" n="1.0136" /> hīnāyāvattananti gahetabbaṃ. Vibbhamotipi etasseva nāmaṃ, teneva taṃ <hi rend="bold">khuddasikkhāyaṃ</hi> ‘‘acchedavissajjanagāhavibbhamā’’ti adhiṭṭhānavijahane vibbhamanāmena vuttaṃ.</p>

<p rend="bodytext"><hi rend="bold">Anapekkhavissajjanenā</hi>ti aññassa adatvāva anatthikasseva paṭiggahitavatthūnaṃ bahi chaḍḍanena. Keci ‘‘paṭiggahitavatthūsu sāpekkhassa pure paṭiggahitabhāvato parimocanatthaṃ tattha paṭiggahamattassa vissajjanampi anapekkhavissajjanameva cīvarādiadhiṭṭhānapaccuddhāro viyā’’ti vadanti, taṃ na sundaraṃ tathāvacanābhāvā. Yatheva hi cīvarādīsu anapekkhavissajjanena adhiṭṭhānavijahanaṃ vatvāpi visuṃ paccuddhāro ca vutto, evamidhāpi vattabbaṃ, yathā ca cīvarādīsu kāyapaṭibaddhesupi paccuddhārena adhiṭṭhānaṃ vigacchati, na evamidha. Idha pana paṭiggahitavatthusmiṃ anapekkhassāpi kāyato mutteyeva tasmiṃ paṭiggahaṇaṃ vijahati. Tathā hi vuttaṃ ‘‘satakkhattumpi pariccajatu, yāva attano hatthagataṃ paṭiggahitamevā’’ti. Anapekkhavissajjanenāti ettha ca ‘‘anapekkhāyā’’ti ettakameva vattabbaṃ anapekkhataṃ muñcitvā idha visuṃ vissajjanassa abhāvā. Na hettha paccuddhāre viya vissajjanavidhānamatthi. Apica paṭiggahaṇamattavissajjane sati pure paṭiggahitopi āhāro bhuñjitukamyatāya uppannāya paṭiggahaṇamattaṃ vissajjetvā puna paṭiggahetvā yathāsukhaṃ bhuñjitabbo siyāti, tathā ca <hi rend="bold">sannidhikārakasikkhāpade</hi> vuttā sabbāpi vinicchayabhedā niratthakā eva siyuṃ. Vuttañhi tattha –</p>

<p rend="indent">‘‘Gaṇṭhikapattassa vā gaṇṭhikantare sneho paviṭṭho hoti…pe… tādise pattepi punadivase bhuñjantassa pācittiya’’ntiādi (pāci. aṭṭha. 253).</p>

<p rend="bodytext">Tattha pana ‘‘paṭiggahaṇaṃ anapekkhacittena vissajjetvā bhuñjitabba’’nti ettakameva vattabbaṃ, na ca vuttaṃ. Katthaci īdisesu ca gaṇṭhikapattādīsu paṭiggahaṇe apekkhā kassacipi nattheva tappahānāya vāyāmato, tathāpi tatthagataāmise paṭiggahaṇaṃ na vigacchati. Kasmā? Bhikkhussa patte puna bhuñjitukāmatāpekkhāya <pb ed="M" n="1.0158" /> vijjamānattā pattagatike āhārepi tassā vattanato. Na hi pattaṃ avissajjetvā taggatikaṃ āhāraṃ vissajjetuṃ sakkā, nāpi āhāraṃ avissajjetvā taggatikaṃ paṭiggahaṇaṃ vissajjetuṃ. Tasmā vatthuno vissajjanameva anapekkhavissajjanaṃ, na paṭiggahaṇassāti niṭṭhamettha gantabbaṃ. Teneva sannidhisikkhāpadassa <hi rend="bold">anāpattivāre</hi> –</p>

<p rend="indent">‘‘Antosattāhaṃ <pb ed="V" n="1.0137" /> adhiṭṭheti, vissajjeti, nassati, vinassati, ḍayhati, acchinditvā gaṇhanti, vissāsaṃ gaṇhanti, anupasampannassa cattena vantena muttena anapekkho datvā paṭilabhitvā paribhuñjatī’’ti –</p>

<p rend="unindented">Evaṃ sabbattha vatthuvissajjanameva vuttaṃ. Ettha ca ‘‘antosattāhaṃ adhiṭṭhetī’’ti bāhiraparibhogāya adhiṭṭhānavacanato vatthuṃ avissajjetvāpi kevalaṃ anajjhoharitukāmatāya suddhacittena bāhiraparibhogatthāya niyamanampi visuṃ ekaṃ paṭiggahaṇavijahanakāraṇameva, idañca sandhāya paṭiggahaṇamattavissajjanaṃ vuttaṃ siyā, suvuttameva siyā, tathā ca ‘‘puna paṭiggahetvā paribhuñjissāmī’’ti paṭiggahaṇavissajjanaṃ na vattabbaṃ siyā bāhiraparibhogādhiṭṭhānassa idhādhippetattā.</p>

<p rend="bodytext"><hi rend="bold">Sāratthadīpaniya</hi>ñhi (sārattha. dī. pārājikakaṇḍa 2.69) ‘‘anapekkhavissajjanenāti ettha aññassa adatvāva anatthikatāya ‘natthi iminā kammaṃ na dāni naṃ paribhuñjissāmī’ti vatthūsu vā, ‘puna paṭiggahetvā paṭibhuñjissāmī’ti paṭiggahaṇe vā anapekkhavissajjanenā’’ti evaṃ paribhuñjitukāmasseva paṭiggahaṇamattavissajjanampi paṭiggahaṇavijahanakāraṇaṃ vuttaṃ, taṃ na gahetabbaṃ. Purimameva pana bāhiraparibhogādhiṭṭhānaṃ gahetabbaṃ. Idaṃ pana <hi rend="bold">aṭṭhakathāsu</hi> ‘‘anapekkhavissajjanasaṅkhāte vissajjetī’’ti vuttapāḷipadatthe saṅgahetvā visuṃ na vuttaṃ. Nassati, vinassati, ḍayhati, vissāsaṃ vā gaṇhantīti imāni pana padāni acchinditvā gaṇhantīti imasmiṃ pade saṅgahitānīti veditabbaṃ.</p>

<p rend="bodytext"><hi rend="bold">Acchinditvā gahaṇenā</hi>ti anupasampannānaṃ balakkārādinā acchinditvā gahaṇena. Upasampannānañhi acchindanavissāsaggāhesu paṭiggahaṇaṃ na vijahati. <hi rend="bold">Etthā</hi>ti bhikkhuvihāre. <hi rend="bold">Uparopakā</hi>ti tena ropitā rukkhagacchā. <hi rend="bold">Terasasu</hi><pb ed="M" n="1.0159" /><hi rend="bold">sammutīsū</hi>ti bhattuddesakasenāsanapaññāpakabhaṇḍāgārikacīvarapaṭiggāhakacīvarabhājakayāgubhājakaphalabhājakakhajjabhājakaappamattakavissajjakasādiyagāhāpakapattagāhāpakaārāmikapesakasāmaṇerapesakasammutisaṅkhātāsu terasasu sammutīsu.</p>

<p rend="bodytext">Pacchimikāya senāsanaggāhe paṭippassaddhepi appaṭippassaddhepi kathinatthārassa, tammūlakānaṃ pañcānisaṃsānañca abhāvassa samānattā tattha vijjamānampi senāsanaggāhapaṭippassaddhiṃ adassetvā tattha bhikkhūhi kattabbaṃ saṅgahameva dassetuṃ <hi rend="bold">sace pacchimikāyā</hi>tiādi vuttaṃ. <hi rend="bold">Sace akusalavipāke <pb ed="V" n="1.0138" /> …pe… chārattaṃ mānattameva dātabba</hi>nti idaṃ paṭicchannāya sādhāraṇāpattiyā parivasantassa asamādinnaparivāsassa vā liṅge parivatte pakkhamānattaṃ carantassa vasena vuttaṃ. Sace panassa pakkhamānatte asamādinne eva puna liṅgaṃ parivattati, parivāsaṃ datvā parivutthaparivāsasseva chārattaṃ mānattaṃ dātabbaṃ. <hi rend="bold">Parivāsadānaṃ natthi</hi> bhikkhukāle appaṭicchannabhāvato. Sace pana bhikkhukālepi sañcicca nāroceti, āpatti paṭicchannāva hoti, āpattipaṭicchannabhāvato parivāso ca dātabboti vadanti. Pārājikaṃ āpannānaṃ itthipurisānaṃ liṅge parivattepi pārājikattassa ekasmiṃ attabhāve avijahanato puna upasampadā na dātabbāti gahetabbaṃ. Teneva tesaṃ sīsacchinnapurisādayo nidassitā.</p>

<p rend="bodytext" n="71"><hi rend="paranum">71</hi><hi rend="dot">.</hi><hi rend="bold">Tathevā</hi>ti muccatu vā mā vāti imamatthaṃ atidisati. <hi rend="bold">Aññesa</hi>nti puthujjane sandhāya vuttaṃ. Tesañhi īdise ṭhāne asādiyanaṃ dukkaraṃ sotāpannādiariyānaṃ tattha dukkarattābhāvā. Na hi ariyā pārājikādilokavajjāpattiṃ āpajjanti.</p>

<p rend="bodytext" n="73"><hi rend="paranum">73</hi><hi rend="dot">.</hi><hi rend="bold">Suphusitā</hi>ti uparimāya dantapantiyā heṭṭhimā dantapanti āhacca ṭhitā, avivaṭāti attho. Tenāha ‘‘antomukhe okāso natthī’’ti. <hi rend="bold">Uppāṭite pana oṭṭhamaṃse dante suyeva upakkamantassa thullaccaya</hi>nti nimittena bahinimitte chupanattā vuttaṃ. Bahinikkhantadantajivhāsupi eseva nayo. <hi rend="bold">Nijjhāmataṇhikā</hi> nāma lomakūpehi samuṭṭhitaaggijālāhi daḍḍhasarīratāya ativiya tasitarūpā. <hi rend="bold">Ādi</hi>-saddena khuppipāsāsurā aṭṭhicammāvasiṭṭhā bhayānakasarīrā petiyo saṅgahitā. <hi rend="bold">Visaññaṃ katvā</hi>ti yathā so katampi <pb ed="M" n="1.0160" /> upakkamaṃ na jānāti, evaṃ katvā. Tena ca visaññī ahutvā sādiyantassa pārājikamevāti dasseti. <hi rend="bold">Upahatakāyappasādo</hi>ti vātapittādidosehi kāyaviññāṇānuppādakabhāvena dūsitakāyappasādo, na pana vinaṭṭhakāyappasādo. <hi rend="bold">Sīse patte</hi>ti maggena maggappaṭipādane jāte. Appavesetukāmatāya eva nimittena nimittachupane thullaccayaṃ vuttaṃ, sevetukāmassa pana tatthāpi dukkaṭamevāti āha ‘‘dukkhaṭameva sāmanta’’nti.</p>

<p rend="bodytext" n="74"><hi rend="paranum">74</hi><hi rend="dot">.</hi> Jāti-saddena sumanapupphapariyāyena tannissayo gumbo adhippetoti āha ‘‘jātipupphagumbāna’’nti. Tena ca jātiyā upalakkhitaṃ vanaṃ jātiyāvananti aluttasamāsoti dasseti. <hi rend="bold">Ekarasa</hi>nti vīthicittehi asammissaṃ.</p>

<p rend="bodytext" n="77"><hi rend="paranum">77</hi><hi rend="dot">.</hi><hi rend="bold">Uppanne vatthumhī</hi>ti itthīhi kataajjhācāravatthusmiṃ. <hi rend="bold">Rukkhasūcikaṇṭakadvāra</hi>nti rukkhasūcidvāraṃ <pb ed="V" n="1.0139" /> kaṇṭakadvāraṃ, evameva vā pāṭho. Tattha yaṃ ubhosu passesu rukkhathambhe nikhanitvā tattha majjhe vijjhitvā dve tisso rukkhasūciyo pavesetvā karonti, taṃ <hi rend="bold">rukkhasūcidvāraṃ</hi> nāma. Pavesananikkhamanakāle pana apanetvā thakanakayoggena kaṇṭakasākhāpaṭalena yuttaṃ dvāraṃ <hi rend="bold">kaṇṭakadvāraṃ</hi> nāma. Gāmadvārassa pidhānatthaṃ padarena kaṇṭakasākhādīhi vā katassa kavāṭassa udukkhalapāsarahitatāya ekena saṃvarituṃ vivarituñca asakkuṇeyyassa heṭṭhā ekaṃ cakkaṃ yojenti, yena parivattamānena taṃ kavāṭaṃ sukhathakanaṃ hoti, taṃ sandhāya vuttaṃ ‘‘cakkalakayuttadvāra’’nti. Cakkameva hi lātabbaṭṭhena saṃvaraṇavivaraṇatthāya gahetabbaṭṭhena cakkalakaṃ, tena yuttampi kavāṭaṃ cakkalakaṃ nāma, tena yuttaṃ dvāraṃ cakkalakayuttadvāraṃ. Mahādvāresu pana dve tīṇipi cakkalakāni yojentīti āha <hi rend="bold">phalakesū</hi>tiādi. <hi rend="bold">Kiṭikāsū</hi>ti veḷupesikāhi kaṇṭakasākhādīhi ca katathakanakesu. <hi rend="bold">Saṃsaraṇakiṭikadvāra</hi>nti cakkalakayantena saṃsaraṇakiṭikāyuttamahādvāraṃ. <hi rend="bold">Gopphetvā</hi>ti āvuṇitvā, rajjūhi ganthetvā vā. <hi rend="bold">Ekaṃ dussasāṇidvāramevā</hi>ti ettha kilañjasāṇidvārampi saṅgahaṃ gacchati taggatikattā. <hi rend="bold">Atha bhikkhū…pe… nisinnā hontī</hi>ti idaṃ bhikkhūnaṃ sannihitabhāvadassanatthaṃ vuttaṃ. Nipannepi ābhogaṃ kātuṃ vaṭṭati, nipajjitvā niddāyante pana ābhogaṃ kātuṃ na vaṭṭati asantapakkhe ṭhitattā. Raho <pb ed="M" n="1.0161" /> nisajjāya viya dvārasaṃvaraṇaṃ nāma mātugāmānaṃ pavesananivāraṇatthaṃ anuññātanti āha <hi rend="bold">bhikkhuniṃ vā</hi>tiādi. <hi rend="bold">Nisseṇiṃ āropetvā</hi>ti idaṃ heṭṭhimatalassa sadvārabandhatāya vuttaṃ. Catūsu disāsu parikkhittassa kuṭṭassa ekābaddhatāya ‘‘ekakuṭṭake’’ti vuttaṃ. <hi rend="bold">Pacchimānaṃ bhāro</hi>ti pāḷiyā āgacchante sandhāya vuttaṃ. <hi rend="bold">Yena kenaci parikkhitte</hi>ti ettha parikkhepassa ubbedhato pamāṇaṃ sahaseyyappahonake vuttasadisameva.</p>

<p rend="bodytext"><hi rend="bold">Mahāpariveṇa</hi>nti mahantaṃ aṅgaṇaṃ, tena ca bahujanasañcāraṃ dasseti, tenāha <hi rend="bold">mahābodhī</hi>tiādi. <hi rend="bold">Aruṇe uggate vuṭṭhahati, anāpatti</hi> anāpattikhettabhūtāya rattiyā suddhacittena nipannattā. <hi rend="bold">Pabujjhitvā puna supati āpattī</hi>ti aruṇe uggate pabujjhitvā aruṇuggamanaṃ ñatvā vā añatvā vā anuṭṭhahitvā sayitasantānena supati uṭṭhahitvā kattabbassa dvārasaṃvaraṇādino akatattā akiriyasamuṭṭhānā āpatti hoti anāpattikhette katanipajjanakiriyāya anaṅgattā. Ayañhi āpatti īdise ṭhāne akiriyā, divā asaṃvaritvā nipajjanakkhaṇe kiriyā ca acittakā cāti veditabbā. Purāruṇā pabujjhitvāpi yāva aruṇuggamanā sayantassāpi purimanayena āpattiyeva. <hi rend="bold">Aruṇe uggate vuṭṭhahissāmīti…pe… āpattiyevā</hi>ti ettha kadā tassa āpattīti? Vuccate – na tāva rattiyaṃ ‘‘divā āpajjati no ratti’’nti (pari. 323) vuttattā. ‘‘Anādariyadukkaṭā na muccatī’’ti vuttadukkaṭaṃ pana divāsayanadukkaṭameva na <pb ed="V" n="1.0140" /> hoti anādariyadukkaṭattā. Evaṃ aruṇuggamane pana acittakaṃ akiriyasamuṭṭhānaṃ āpattiṃ āpajjatīti veditabbaṃ. So sace dvāraṃ saṃvaritvā ‘‘aruṇe uggate vuṭṭhahissāmī’’ti nipajjati, dvāre ca aññehi aruṇuggamanakāle vivaṭepi tassa anāpattiyeva dvārapidahanassa rattidivābhāgesu visesābhāvā. Āpattiāpajjanasseva kālaviseso icchitabbo, na tapparihārassāti gahetabbaṃ, ‘‘dvāraṃ asaṃvaritvā rattiṃ nipajjatī’’ti (pārā. aṭṭha. 1.77) hi vuttaṃ. Divā saṃvaritvā nipannassa kenaci vivaṭepi dvāre anāpattiyeva. Attanāpi anuṭṭhahitvāva sati paccaye vivaṭepi anāpattīti vadanti. <hi rend="bold">Yathāparicchedameva ca na vuṭṭhātī</hi>ti aruṇe uggateyeva uṭṭhāti. <hi rend="bold">Āpattiyevā</hi>ti mūlāpattiṃyeva sandhāya vuttaṃ, anādariyaāpatti pana purāruṇā uṭṭhitassāpi tassa hoteva ‘‘dukkaṭā <pb ed="M" n="1.0162" /> na muccatī’’ti vuttattā, dukkaṭā na muccatīti ca purāruṇā uṭṭhahitvā mūlāpattiyā muttopi anādariyadukkaṭā na muccatīti adhippāyo.</p>

<p rend="bodytext"><hi rend="bold">Niddāvasena nipajjatī</hi>ti vohāravasena vuttaṃ, pādānaṃ pana bhūmito amocitattā ayaṃ nipanno nāma na hoti, teneva anāpatti vuttā. <hi rend="bold">Apassāya supantassā</hi>ti kaṭiṭṭhito uddhaṃ piṭṭhikaṇṭake appamattakampi padesaṃ bhūmiṃ aphusāpetvā thambhādiṃ apassāya supantassa. Kaṭiṭṭhiṃ pana bhūmiṃ phusāpentassa sayanaṃ nāma hoti. Piṭṭhipasāraṇalakkhaṇā hi seyyā. Dīghavandanādīsupi tiriyaṃ piṭṭhikaṇṭakānaṃ pasāritattā nipajjanamevāti āpatti pariharitabbāva ‘‘vandāmīti pādamūle nipajjī’’tiādīsu nipajjanasseva vuttattā. <hi rend="bold">Tassāpi anāpatti</hi> patanakkhaṇe avisayattā, visaye jāte sahasā vuṭṭhitattā ca. Yassa pana visaññitāya pacchāpi avisayo, etassa anāpattiyeva patitakkhaṇe viya. <hi rend="bold">Tattheva sayati na vuṭṭhātī</hi>ti iminā visayepi akaraṇaṃ dasseti, teneva ‘‘tassa āpattī’’ti vuttaṃ.</p>

<p rend="bodytext"><hi rend="bold">Ekabhaṅgenā</hi>ti ubho pāde bhūmito amocetvāva ekapassena sarīraṃ bhañjitvā nipanno. Mahāaṭṭhakathāyaṃ pana mahāpadumattherena vuttanti sambandho, tena ‘‘mahāaṭṭhakathāya likhitamahāpadumattheravādo aya’’nti dasseti. Tattha supantassāpi avisayattamatthīti mahāpadumattherena ‘‘avisayattā pana āpatti na dissatī’’ti vuttaṃ. Ācariyā pana supantassa visaññattābhāvena visayattā anāpattiṃ na kathayanti. Visaññatte sati anāpattiyeva. <hi rend="bold">Dve pana janā</hi>tiādipi mahāaṭṭhakathāyameva vacanaṃ, tadeva pacchā vuttattā pamāṇaṃ. Yakkhagahitaggahaṇeneva cettha visaññībhūtopi saṅgahito. Ekabhaṅgena nipanno pana anipannattā āpattito muccatiyevāti gahetabbaṃ.</p>

<p rend="bodytext" n="78"><hi rend="paranum">78</hi><hi rend="dot">.</hi><hi rend="bold">Apade</hi>ti <pb ed="V" n="1.0141" /> ākāse. <hi rend="bold">Pada</hi>nti padavaḷañjaṃ, tenāha ‘‘ākāse pada’’nti. <hi rend="bold">Etadagga</hi>nti eso aggo. <hi rend="bold">Yadida</hi>nti yo ayaṃ. Sesaṃ uttānameva.</p>

<p rend="centre">Iti samantapāsādikāya vinayaṭṭhakathāya vimativinodaniyaṃ</p>

<p rend="centre">Paṭhamapārājikavaṇṇanānayo niṭṭhito.</p>

<p rend="title">2. Dutiyapārājikaṃ</p>

<p rend="bodytext"><hi rend="bold">Adutiyenā</hi>ti <pb ed="M" n="1.0163" /><pb ed="V" n="1.0142" /> asadisena jinena yaṃ dutiyaṃ pārājikaṃ pakāsitaṃ, tassa idāni yasmā saṃvaṇṇanākkamo patto, tasmā assa dutiyassa ayaṃ saṃvaṇṇanā hotīti yojanā.</p>

<p rend="subhead">Dhaniyavatthuvaṇṇanā</p>

<p rend="bodytext" n="84"><hi rend="paranum">84</hi><hi rend="dot">.</hi> Rājūhi gahitanti rājagahanti āha ‘‘mandhātū’’ti. Rājapurohitena pariggahitampi rājapariggahitamevāti <hi rend="bold">mahāgovinda</hi>ggahaṇaṃ, nagarasaddāpekkhāya cettha ‘‘rājagaha’’nti napuṃsakaniddeso. <hi rend="bold">Aññepettha pakāre</hi>ti susaṃvihitārakkhattā rājūnaṃ gahaṃ gehabhūtanti rājagahantiādike pakāre. <hi rend="bold">Vasantavana</hi>nti kīḷāvanaṃ, vasantakāle kīḷāya yebhuyyattā pana vasantavananti vuttaṃ.</p>

<p rend="bodytext"><hi rend="bold">Sadvārabandhā</hi>ti vassūpagamanayoggatādassanaṃ. <hi rend="bold">Nālakapaṭipada</hi>nti <hi rend="bold">suttanipāte</hi> (su. ni. 684 ādayo) nālakattherassa desitaṃ moneyyapaṭipadaṃ. <hi rend="bold">Pañcannaṃ chadanāna</hi>nti tiṇapaṇṇaiṭṭhakasilāsudhāsaṅkhātānaṃ pañcannaṃ. <hi rend="bold">No ce labhati…pe… sāmampi kātabba</hi>nti iminā nāvāsatthavaje ṭhapetvā aññattha ‘‘asenāsaniko aha’’nti ālayakaraṇamattena upagamanaṃ na vaṭṭati. Senāsanaṃ pariyesitvā vacībhedaṃ katvā vassaṃ upagantabbamevāti dasseti. ‘‘Na, bhikkhave, asenāsanikenā’’tiādinā (mahāva. 204) hi <hi rend="bold">pāḷiyaṃ</hi> ‘‘nālakapaṭipadaṃ paṭipannenāpī’’ti aṭṭhakathāyañca avisesena daḷhaṃ katvā vuttaṃ, nāvāsatthavajesuyeva ca ‘‘anujānāmi, bhikkhave, nāvāya vassaṃ upagantu’’ntiādinā (mahāva. 203) asatipi senāsane ālayakaraṇavasena vassūpagamanaṃ anuññātaṃ, nāññatthāti gahetabbaṃ. <hi rend="bold">Ayamanudhammatā</hi>ti sāmīcivattaṃ. <hi rend="bold">Katikavattānī</hi>ti bhassārāmatādiṃ vihāya sabbadā appamattehi bhavitabbantiādikatikavattāni. <hi rend="bold">Khandhakavattānī</hi>ti ‘‘āgantukādikhandhakavattaṃ pūretabba’’nti evaṃ khandhakavattāni ca adhiṭṭhahitvā.</p>

<p rend="bodytext">Vassaṃvutthāti padassa aṭṭhakathāyaṃ ‘‘purimikāya upagatā mahāpavāraṇāya pavāritā pāṭipadadivasato <pb ed="V" n="1.0143" /> paṭṭhāya ‘vutthavassā’ti vuccantī’’ti vuttattā mahāpavāraṇādivase pavāretvā vā appavāretvā vā aññattha gacchantehi <pb ed="M" n="1.0164" /> sattāhakaraṇīyanimitte sati eva gantabbaṃ, nāsati, itarathā vassacchedo dukkaṭañca hotīti veditabbaṃ. ‘‘Imaṃ temāsaṃ vassaṃ upemī’’ti hi ‘‘na, bhikkhave, vassaṃ upagantvā purimaṃ vā temāsaṃ pacchimaṃ vā temāsaṃ avasitvā cārikā pakkamitabbā’’ti (mahāva. 185) ca vuttaṃ. Idheva ca vassaṃvutthā temāsaccayena…pe… pakkamiṃsūti vuttaṃ. Pavāraṇādivasopi temāsapariyāpannova. Keci pana ‘‘anujānāmi, bhikkhave, vassaṃvutthānaṃ bhikkhūnaṃ tīhi ṭhānehi pavāretunti (mahāva. 209) pavāraṇākammassa pubbeyeva vassaṃvutthānanti vutthavassatāya vuttattā mahāpavāraṇādivase sattāhakaraṇīyanimittaṃ vināpi yathāsukhaṃ gantuṃ vaṭṭatī’’ti vadanti, taṃ tesaṃ matimattaṃ, vutthavassānañhi pavāraṇānujānanaṃ anupagatachinnavassādīnaṃ nivattanatthaṃ kataṃ, na pana pavāraṇādivase avasitvā pakkamitabbanti dassanatthaṃ tadatthassa idha pasaṅgābhāvā, pavāraṇaṃ kātuṃ anucchavikānaṃ pavāraṇā idha vidhīyati, ye ca vassaṃ upagantvā vassacchedañca akatvā yāva pavāraṇādivasā vasiṃsu, te tattakena pavāraṇākammaṃ pati pariyāyato vutthavassāti vuccanti, appakaṃ ūnamadhikaṃ vā gaṇanūpagaṃ na hotīti ñāyato, na kathinakammaṃ pati temāsassa aparipuṇṇattā, itarathā tasmiṃ mahāpavāraṇādivasepi kathinatthārappasaṅgato. ‘‘Anujānāmi, bhikkhave, vassaṃvutthānaṃ bhikkhūnaṃ kathinaṃ attharitu’’nti (mahāva. 306) idaṃ pana ‘‘na, bhikkhave, vassaṃ upagantvā purimaṃ vā temāsaṃ pacchimaṃ vā temāsaṃ avasitvā cārikā pakkamitabbā’’tiādi (mahāva. 185) ca nippariyāyato mahāpavāraṇāya anantarapāṭipadadivasato paṭṭhāya kathinatthāraṃ pakkamanañca sandhāya vuttaṃ, <hi rend="bold">parivāre</hi> ca ‘‘kathinassa atthāramāso jānitabbo’’ti (pari. 412) vatvā ‘‘vassānassa pacchimo māso jānitabbo’’ti (pari. 412) vuttaṃ. Yo hi kathinatthārassa kālo, tato paṭṭhāyeva cārikāpakkamanassāpi kālo, na tato pure vassaṃvutthānaṃyeva kathinatthārārahattā. Yadaggena hi pavāraṇādivase kathinatthāro na vaṭṭati, tadaggena bhikkhūpi vutthavassā na honti pavāraṇādivasassa avutthattā.</p>

<p rend="bodytext">Yaṃ pana <hi rend="bold">sāratthadīpaniyaṃ</hi> (sārattha. ṭī. pārājikakaṇḍa 2.84) ‘‘ekadesena avutthampi taṃ divasaṃ vutthabhāgāpekkhāya vutthameva hotī’’tiādi vuttaṃ, taṃ na yuttaṃ, taṃdivasapariyosāne aruṇuggamanakāle vasantova hi taṃ divasaṃ vuttho nāma hoti <pb ed="M" n="1.0165" /> parivāsaaraññavāsādīsu viya, ayañca vicāraṇā upari vassūpanāyikakkhandhake āvi bhavissatīti tattheva taṃ pākaṭaṃ karissāma.</p>

<p rend="bodytext"><hi rend="bold">Mahāpavāraṇāya</hi><pb ed="V" n="1.0144" /><hi rend="bold">pavāritā</hi>ti purimikāya vassaṃ upagantvā acchinnavassatādassanaparaṃ etaṃ kenaci antarāyena appavāritānampi vutthavassattā. Na ovassiyatīti <hi rend="bold">anovassaka</hi>nti kammasādhanaṃ daṭṭhabbaṃ, yathā na temiyati, tathā katvāti attho. <hi rend="bold">Anavayo</hi>ti ettha anusaddo vicchāyaṃ vattatīti āha <hi rend="bold">anu anu avayo</hi>tiādi. Ācariyassa kammaṃ ācariyakanti āha ‘‘ācariyakamme’’ti. Kaṭṭhakammaṃ <hi rend="bold">thambhādi. Telatambamattikāyā</hi>ti telamissāya tambamattikāya.</p>

<p rend="bodytext" n="85"><hi rend="paranum">85</hi><hi rend="dot">.</hi><hi rend="bold">Kuṭikāya karaṇabhāva</hi>nti kuṭiyā katabhāvaṃ. Kiṃ-saddappayoge anāgatappaccayavidhānaṃ sandhāya <hi rend="bold">tassa lakkhaṇa</hi>ntiādi vuttaṃ. Kiñcāpi therassa pāṇaghātādhippāyo natthi, anupaparikkhitvā karaṇena pana bahūnaṃ pāṇānaṃ maraṇattā <hi rend="bold">pāṇe byābādhentassā</hi>tiādi vuttaṃ. <hi rend="bold">Pātabyabhāva</hi>nti vināsetabbataṃ. <hi rend="bold">Pāṇātipātaṃ karontāna</hi>nti therena akatepi pāṇātipāte pāṇakānaṃ maraṇamattena pacchimānaṃ lesena gahaṇākāraṃ dasseti, tena ca ‘‘mama tādisaṃ akusalaṃ natthī’’ti pacchimānaṃ vipallāsalesaggahaṇanimittakiccaṃ na kattabbanti dīpitaṃ hoti. <hi rend="bold">Diṭṭhānugati</hi>nti diṭṭhassa kammassa anupagamanaṃ anukiriyaṃ, diṭṭhiyā vā laddhiyā anugamanaṃ gāhaṃ. <hi rend="bold">Ghaṃsitabbe</hi>ti madditabbe, vināsitabbeti attho. <hi rend="bold">Kataṃ labhitvā tattha vasantānampi dukkaṭamevā</hi>ti idaṃ bhagavatā kuṭiyā bhedāpanavacanena siddhaṃ, sāpi tiṇadabbasambhārehi tulāthambhādīhi amissā suddhamattikāmayāpi iṭṭhakāhi katā vaṭṭati. Keci hi iṭṭhakāhiyeva thambhe cinitvā tadupari iṭṭhakāhiyeva vitānādisaṇṭhānena tulādidārusambhāravirahitaṃ chadanampi bandhitvā iṭṭhakāmayameva āvasathaṃ karonti, tādisaṃ vaṭṭati. <hi rend="bold">Giñjakāvasathasaṅkhepena katā</hi>ti ettha giñjakā vuccanti iṭṭhakā, tāhiyeva kato āvasatho giñjakāvasatho. <hi rend="bold">Vayakammampī</hi>ti mattikuddhāraṇaiṭṭhakadārucchedanādikārakānaṃ dinnabhattavettanādivatthubbayena nipphannakammampi atthi, etena kuṭibhedakānaṃ gīvādibhāvaṃ parisaṅkati. <hi rend="bold">Titthiyadhajo</hi>ti titthiyānameva saññāṇabhūtattā vuttaṃ. Te hi īdisesu cāṭiādīsu vasanti. <hi rend="bold">Aññānipī</hi>ti <hi rend="bold">pi</hi>-saddena attanā vuttakāraṇadvayampi <hi rend="bold">mahāaṭṭhakathāyameva</hi> vuttanti dasseti. Yasmā sabbamattikāmayā <pb ed="M" n="1.0166" /> kuṭi sītakāle atisītā uṇhakāle ca uṇhā sukarā ca hoti corehi bhindituṃ, tasmā tattha ṭhapitapattacīvarādikaṃ sītuṇhacorādīhi vinassatīti vuttaṃ ‘‘pattacīvaraguttatthāyā’’ti. Chindāpeyya vā bhindāpeyya vā anupavajjoti idaṃ ayaṃ kuṭi viya sabbathā anupayogārahaṃ sandhāya vuttaṃ. Yaṃ pana pañcavaṇṇasuttehi vinaddhachattādikaṃ, tattha akappiyabhāgova chinditabbo, na tadavaseso tassa kappiyattā, taṃ chindanto upavajjova hoti. Teneva vakkhati ‘‘ghaṭakampi vāḷarūpampi bhinditvā dhāretabba’’ntiādi.</p>

<p rend="subhead">Pāḷimuttakavinicchayavaṇṇanā</p>

<p rend="bodytext"><hi rend="bold">Chattadaṇḍaggāhakaṃ</hi><pb ed="V" n="1.0145" /><hi rend="bold">salākapañjara</hi>nti ettha yo pañjarasalākānaṃ majjhaṭṭho bunde puthulo ahicchattakasadiso agge sachiddo yattha daṇḍantaraṃ pavesetvā chattaṃ gaṇhanti, yo vā sayameva dīghatāya gahaṇadaṇḍo hoti, ayaṃ chattadaṇḍo nāma, tassa aparigaḷanatthāya chattasalākānaṃ mūlappadesadaṇḍassa samantato daḷhapañjaraṃ katvā suttehi vinandhanti, so padeso chattadaṇḍagāhakasalākapañjaraṃ nāma, taṃ vinandhituṃ vaṭṭati. <hi rend="bold">Na vaṇṇamaṭṭhatthāyā</hi>ti iminā thirakaraṇatthameva ekavaṇṇasuttena vinandhiyamānaṃ yadi vaṇṇamaṭṭhaṃ hoti, na tattha dosoti dasseti. <hi rend="bold">Āraggenā</hi>ti nikhādanamukhena. <hi rend="bold">Daṇḍabunde</hi>ti daṇḍamūle koṭiyaṃ. <hi rend="bold">Chattamaṇḍalika</hi>nti chattapañjare maṇḍalākārena baddhadaṇḍavalayaṃ. <hi rend="bold">Ukkiritvā</hi>ti ninnaṃ, unnataṃ vā katvā.</p>

<p rend="bodytext"><hi rend="bold">Nānāsuttakehī</hi>ti nānāvaṇṇehi suttehi. Idañca tathā karontānaṃ vasena vuttaṃ, ekavaṇṇasuttakenāpi na vaṭṭatiyeva, ‘‘pakatisūcikammameva vaṭṭatī’’ti hi vuttaṃ. <hi rend="bold">Paṭṭamukhe</hi>ti dvinnaṃ paṭṭānaṃ saṅghaṭitaṭṭhānaṃ sandhāyetaṃ vuttaṃ. <hi rend="bold">Pariyante</hi>ti cīvarapariyante, anuvātaṃ sandhāyetaṃ vuttaṃ. <hi rend="bold">Veṇi</hi>nti varakasīsākārena sibbanaṃ. <hi rend="bold">Saṅkhalika</hi>nti diguṇasaṅkhalikākārena sibbanaṃ, veṇiṃ vā saṅkhalikaṃ vā karontīti pakatena sambandho. <hi rend="bold">Agghiyaṃ</hi> nāma cetiyasaṇṭhānaṃ, yaṃ agghiyatthambhoti vadanti. <hi rend="bold">Ukkirantī</hi>ti uṭṭhapenti. <hi rend="bold">Catukoṇameva vaṭṭatī</hi>ti gaṇṭhikapāsakapaṭṭāni sandhāya vuttaṃ. <hi rend="bold">Koṇasuttapiḷakā</hi>ti gaṇṭhikapāsakapaṭṭānaṃ koṇehi bahi niggatasuttānaṃ <pb ed="M" n="1.0167" /> piḷakākārena ṭhapitakoṭiyoti keci vadanti, te piḷake chinditvā duviññeyyā kātabbāti tesaṃ adhippāyo. Keci pana ‘‘koṇasuttā ca piḷakāti dveyevā’’ti vadanti, tesaṃ matena gaṇṭhikapāsakapaṭṭānaṃ koṇato koṇehi nīhatasuttā koṇasuttā nāma. Samantato pana pariyantena katā caturassasuttā piḷakā nāma. Taṃ duvidhampi keci cīvarato visuṃ paññāyanatthāya vikārayuttaṃ karonti, taṃ nisedhāya ‘‘duviññeyyarūpā vaṭṭantī’’ti vuttaṃ, na pana sabbathā acakkhugocarabhāvena sibbanatthāya tathāsibbanassa asakkuṇeyyattā. Yathā pakaticīvarato vikāro na paññāyati, evaṃ sibbitabbanti adhippāyo. Rajanakammato pubbe paññāyamānopi viseso cīvare ratte ekavaṇṇatāya na paññāyatīti āha ‘‘cīvare ratte’’ti. <hi rend="bold">Maṇinā</hi>ti nīlamaṇiādimaṭṭhapāsāṇena, aṃsavaddhakakāyabandhanādikaṃ pana acīvarattā saṅkhādīhi ghaṃsituṃ vaṭṭatīti vadanti. <hi rend="bold">Kaṇṇasuttaka</hi>nti cīvarassa dīghato tiriyañca sibbitānaṃ catūsu kaṇṇesu koṇesu ca nikkhantānaṃ suttasīsānametaṃ nāmaṃ, taṃ chinditvāva pārupitabbaṃ, tenāha ‘‘rajitakāle chinditabba’’nti. Bhagavatā anuññātaṃ ekaṃ kaṇṇasuttampi atthi, taṃ pana nāmena <pb ed="V" n="1.0146" /> sadisampi ito aññamevāti dassetuṃ <hi rend="bold">yaṃ panā</hi>tiādi vuttaṃ. <hi rend="bold">Lagganatthāyā</hi>ti cīvararajjuyaṃ cīvarabandhanatthāya. <hi rend="bold">Gaṇṭhike</hi>ti dantādimaye. <hi rend="bold">Pīḷakā</hi>ti binduṃ binduṃ katvā uṭṭhāpetabbapīḷakā.</p>

<p rend="bodytext"><hi rend="bold">Thālake vā</hi>ti tambādimaye puggalike tividhepi kappiyathālake. <hi rend="bold">Na vaṭṭatī</hi>ti maṇivaṇṇakaraṇappayogo na vaṭṭati, telavaṇṇakaraṇatthaṃ pana vaṭṭati. <hi rend="bold">Pattamaṇḍale</hi>ti tipusīsādimaye. ‘‘Na, bhikkhave, cittāni pattamaṇḍalāni dhāretabbāni rūpakākiṇṇāni bhittikammakatānī’’ti (cūḷava. 253) vuttattā ‘‘bhittikammaṃ na vaṭṭatī’’ti vuttaṃ. ‘‘Anujānāmi, bhikkhave, makaradantakaṃ chinditu’’nti (cūḷava. 253) vuttattā ‘‘makaradantakaṃ pana vaṭṭatī’’ti vuttaṃ, idaṃ pana pāḷiyā laddhampi idha pāḷiyā muttattā pāḷimuttakanaye vuttaṃ. Evamaññampi īdisaṃ.</p>

<p rend="bodytext"><hi rend="bold">Lekhā na vaṭṭatī</hi>ti āraggena dinnalekhāva na vaṭṭati, jātihiṅgulikādivaṇṇehi katalekhā vaṭṭati. <hi rend="bold">Chattamukhavaṭṭiya</hi>nti dhamakaraṇassa hatthena gahaṇachattākārassa <pb ed="M" n="1.0168" /> mukhavaṭṭiyaṃ, ‘‘parissāvanacoḷabandhanaṭṭhāne’’ti keci.</p>

<p rend="bodytext"><hi rend="bold">Deḍḍubhasīsa</hi>nti udakasappasīsaṃ. <hi rend="bold">Acchīnī</hi>ti kuñjaracchisaṇṭhānāni. <hi rend="bold">Ekameva vaṭṭatī</hi>ti ettha ekarajjukaṃ diguṇaṃ tiguṇaṃ katvāpi bandhituṃ na vaṭṭati, ekameva pana satavārampi sarīraṃ parikkhipitvā bandhituṃ vaṭṭati, bahurajjuke ekato katvā ekena nirantaraṃ veṭhetvā kataṃ ‘‘bahurajjuka’’nti na vattabbaṃ ‘‘vaṭṭatī’’ti vuttattā, taṃ murajasaṅkhaṃ na gacchatīti veditabbaṃ. Murajañhi nānāvaṇṇehi suttehi murajavaṭṭisaṇṭhānaṃ veṭhetvā kataṃ, idaṃ pana murajaṃ maddavīṇasaṅkhātaṃ pāmaṅgasaṇṭhānañca dasāsu vaṭṭati ‘‘kāyabandhanassa dasā jīranti; anujānāmi, bhikkhave, murajaṃ maddavīṇa’’nti (cūḷava. 278) vuttattā.</p>

<p rend="bodytext"><hi rend="bold">Vidhe</hi>ti dasāpariyosāne thirabhāvāya dantavisāṇasuttādīhi kattabbe vidhe. <hi rend="bold">Aṭṭha maṅgalāni</hi> nāma saṅkho cakkaṃ puṇṇakumbho gayā sirīvaccho aṅkuso dhajaṃ sovattikanti vadanti. Macchayugaḷachattanandiyāvaṭṭādivasenapi vadanti. <hi rend="bold">Paricchedalekhāmatta</hi>nti dantādīhi katavidhassa ubhosu koṭīsu kataparicchedarājimattaṃ.</p>

<p rend="bodytext">‘‘Ujukamevā’’ti vuttattā caturassādisaṇṭhānāpi añjanī vaṅkagatikā na vaṭṭati. <hi rend="bold">Sipāṭikāyā</hi>ti <pb ed="V" n="1.0147" /> vāsiādibhaṇḍanikkhipanapasibbake. <hi rend="bold">Ārakaṇṭakaṃ</hi> nāma potthakādiaasaṅkhāraṇatthaṃ katadīghamukhasatthakanti vadanti. ‘‘Bhamakārānaṃ dāruādilikhanasatthaka’’nti keci. <hi rend="bold">Vaṭṭamaṇika</hi>nti vaṭṭaṃ katvā uṭṭhapetabbaṃ pupphuḷakaṃ. <hi rend="bold">Añña</hi>nti iminā piḷakādiṃ saṅgaṇhāti. <hi rend="bold">Pipphalike</hi>ti yaṃ kiñci chedanake khuddakasatthe. <hi rend="bold">Valitaka</hi>nti nakhacchedanakāle daḷhaggahaṇatthaṃ valīhi yuttameva karonti. <hi rend="bold">Tasmā taṃ vaṭṭatī</hi>ti iminā yaṃ aññampi vikāraṃ daḷhīkammādiatthāya karonti, na vaṇṇamaṭṭhatthāya, taṃ vaṭṭatīti dīpitaṃ, tena ca kattaradaṇḍakoṭiyaṃ aññamaññampi ghaṭṭanena saddaniccharaṇatthāya kataṃ ayovalayādikaṃ saṃyuttampi kappiyato upapannaṃ hoti. <hi rend="bold">Maṇḍala</hi>nti uttarāraṇiyā pavesanatthaṃ āvāṭamaṇḍalaṃ hoti. Ujukameva bandhitunti sambandho, ubhosu vā passesu ekapasse vāti vacanaseso. Vāsidaṇḍassa ubhosu passesu daṇḍakoṭīnaṃ acalanatthaṃ bandhitunti attho.</p>

<p rend="bodytext"><hi rend="bold">Āmaṇḍasārake</hi>ti <pb ed="M" n="1.0169" /> āmalakaphalāni pisitvā tena kakkena katatelabhājane. Tattha kira pakkhittaṃ telaṃ sītalaṃ hoti. <hi rend="bold">Bhūmattharaṇe</hi>ti kaṭasārādimaye parikammakatāya bhūmiyā attharitabbaattharaṇe. <hi rend="bold">Pānīyaghaṭe</hi>ti sabbaṃ bhājanavikatiṃ saṅgaṇhāti. <hi rend="bold">Sabbaṃ…pe… vaṭṭatī</hi>ti yathāvuttesu mañcādīsu itthipurisarūpampi vaṭṭati telabhājanesuyeva itthipurisarūpānaṃ paṭikkhittattā, telabhājanena saha agaṇetvā visuṃ mañcādīnaṃ gahitattā cāti vadanti, kiñcāpi vadanti, etesaṃ pana mañcādīnaṃ hatthena āmasitabbabhaṇḍattā itthirūpamevettha na vaṭṭatīti gahetabbaṃ. <hi rend="bold">Aññesa</hi>nti sīmasāmikānaṃ. <hi rend="bold">Rājavallabhehī</hi>ti lajjīpesalādīnaṃ uposathādiantarāyakarā alajjino bhinnaladdhikā ca bhikkhū adhippetā tehi saha uposathādikaraṇāyogā, teneva ‘‘sīmāyā’’ti vuttaṃ. <hi rend="bold">Tesaṃ lajjīparisā</hi>ti tesaṃ sīmāsāmikānaṃ anubalaṃ dātuṃ samatthā lajjīparisā. <hi rend="bold">Bhikkhūhi kata</hi>nti yaṃ alajjīnaṃ senāsanabhedanādikaṃ lajjībhikkhūhi kataṃ, sabbañcetaṃ sukatameva alajjīniggahatthāya pavattitabbato.</p>

<p rend="bodytext" n="88"><hi rend="paranum">88</hi><hi rend="dot">.</hi><hi rend="bold">Avajjhāyantī</hi>ti nīcato cintenti. <hi rend="bold">Ujjhāyanattho</hi>ti bhikkhuno theyyakammanindanattho ‘‘kathañhi nāma adinnaṃ ādiyissatī’’ti, na pana dāru-saddavisesanattho tassa bahuvacanattā. <hi rend="bold">Vacanabhede</hi>ti ekavacanabahuvacanānaṃ bhede. <hi rend="bold">Sabbāvanta</hi>nti bhikkhubhikkhunīādisabbāvayavavantaṃ. <hi rend="bold">Bimbisāroti tassa nāma</hi>nti ettha <hi rend="bold">bimbī</hi>ti suvaṇṇaṃ. Tasmā sārasuvaṇṇasadisavaṇṇatāya ‘‘bimbisāro’’ti vuccatīti veditabbaṃ. Porāṇasatthānurūpaṃ uppādito vīsatimāsappamāṇauttamasuvaṇṇagghanako lakkhaṇasampanno <hi rend="bold">nīlakahāpaṇo</hi>ti veditabbo. Rudradāmena nāma kenaci uppādito <hi rend="bold">rudradāmako</hi>. So kira nīlakahāpaṇassa tibhāgaṃ agghati. Yasmiṃ pana dese nīlakahāpaṇā <pb ed="V" n="1.0148" /> na santi, tatthāpi kāḷakavirahitassa niddhantasuvaṇṇassa pañcamāsagghanakena bhaṇḍena pādaparicchedo kātabbo. <hi rend="bold">Tenā</hi>ti nīlakahāpaṇassa catutthabhāgabhūtena. <hi rend="bold">Pārājikavatthumhi vā</hi>tiādi pārājikānaṃ sabbabuddhehi paññattabhāvena vuttaṃ, saṅghādisesādīsu pana itarāpattīsupi tabbatthūsu ca nānattaṃ nattheva, kevalaṃ keci sabbākārena paññapenti, keci ekadesenāti ettakameva viseso. Na hi kadācipi sammāsambuddhā yathāparādhaṃ atikkamma ūnamadhikaṃ vā sikkhāpadaṃ paññapenti.</p>

<p rend="subhead">Padabhājanīyavaṇṇanā</p>

<p rend="bodytext" n="92"><hi rend="paranum">92</hi><hi rend="dot">.</hi><hi rend="bold">Punapi</hi><pb ed="M" n="1.0170" /> ‘‘āgantukāmā’’ti vuttattā ca sabbathā manussehi anivutthapubbe abhinavamāpite, ‘‘puna na pavisissāmā’’ti nirālayehi pariccatte ca gāme gāmavohārābhāvā gāmappavesanāpucchanādikiccaṃ natthīti veditabbaṃ. <hi rend="bold">Araññaparicchedadassanattha</hi>nti gāmagāmūpacāresu dassitesu tadaññaṃ araññanti araññaparicchedo sakkā ñātunti vuttaṃ. <hi rend="bold">Mātikāyaṃ</hi> pana gāmaggahaṇeneva gāmūpacāropi gahitoti daṭṭhabbo. <hi rend="bold">Indakhīle</hi>ti ummāre. <hi rend="bold">Araññasaṅkhepaṃ gacchati</hi> tathā <hi rend="bold">abhidhamme</hi> vuttattā. Asatipi indakhīle indakhīlaṭṭhāniyattā ‘‘vemajjhameva indakhīloti vuccatī’’ti vuttaṃ. Yattha pana dvārabāhāpi natthi, tattha pākāravemajjhameva indakhīloti gahetabbaṃ. <hi rend="bold">Luṭhitvā</hi>ti pavaṭṭitvā.</p>

<p rend="bodytext"><hi rend="bold">Majjhimassa purisassa suppapāto vā</hi>tiādi mātugāmassa kākuṭṭhāpanavasena gahetabbaṃ, na baladassanavasena ‘‘mātugāmo bhājanadhovanaudakaṃ chaḍḍetī’’ti (pārā. aṭṭha. 1.92) upari vuccamānattā, teneva ‘‘leḍḍupāto’’ti avatvā <hi rend="bold">suppapāto</hi>tiādi vuttaṃ. <hi rend="bold">Kurundaṭṭhakathāyaṃ mahāpaccariyañca</hi> gharūpacārova gāmoti adhippāyena ‘‘gharūpacāre ṭhitassa leḍḍupāto gāmūpacāro’’ti vuttaṃ. <hi rend="bold">Kataparikkhepo</hi>ti iminā parikkhepato bahi upacāro na gahetabboti dasseti. Suppamusalapātopi aparikkhittagehasseva, so ca yato pahoti, tattheva gahetabbo, appahonaṭṭhāne pana vijjamānaṭṭhānameva gahetabbaṃ. Yassa pana gharassa samantato pākārādīhi parikkhepo kato hoti, tattha sova parikkhepo gharūpacāroti gahetabbaṃ.</p>

<p rend="bodytext"><hi rend="bold">Pubbe vuttanayenā</hi>ti parikkhittagāme vuttanayena. <hi rend="bold">Saṅkarīyatī</hi>ti missīyati. Vikāle gāmappavesane ‘‘parikkhittassa gāmassa parikkhepaṃ atikkamantassa āpatti pācittiyassa. Aparikkhittassa gāmassa upacāraṃ okkamantassa āpatti pācittiyassā’’ti (pāci. 513) vuttattā <pb ed="V" n="1.0149" /> gāmagāmūpacārānaṃ asaṅkaratā icchitabbāti āha <hi rend="bold">asaṅkarato cā</hi>tiādi. Keci panettha <hi rend="bold">pāḷiyaṃ</hi> ‘‘aparikkhittassa gāmassa upacāraṃ okkamantassāti idaṃ parikkhepārahaṭṭhānaṃ sandhāya vuttaṃ, na tato paraṃ ekaleḍḍupātaparicchinnaṃ upacāraṃ <pb ed="M" n="1.0171" />. Tasmā parikkhepārahaṭṭhānasaṅkhātaṃ gāmaṃ okkamantasseva āpatti, na upacāra’’nti vadanti, taṃ na gahetabbaṃ ‘‘gharūpacāre ṭhitassa majjhimassa purisassa leḍḍupātabbhantaraṃ gāmo nāma. Tato aññassa leḍḍupātassa abbhantaraṃ gāmūpacāro nāmā’’ti (pārā. aṭṭha. 1.92) idheva <hi rend="bold">aṭṭhakathāyaṃ</hi> vuttattā. Vikāle gāmappavesanasikkhāpadaṭṭhakathāyañhi aparikkhittassa gāmassa upacāro adinnādāne vuttanayeneva veditabboti (pāci. aṭṭha. 512) ayameva nayo atidisito. Teneva <hi rend="bold">mātikāṭṭhakathāya</hi>mpi ‘‘yvāyaṃ aparikkhittassa gāmassa upacāro dassito, tassa vasena vikāle gāmappavesanādīsu āpatti paricchinditabbā’’ti (kaṅkhā. aṭṭha. dutiyapārājikavaṇṇanā) vuttaṃ, tasmā parikkhittassa gāmassa parikkhepaṃ atikkamantassa, aparikkhittassa gāmassa gharūpacārato paṭṭhāya dutiyaleḍḍupātasaṅkhātaṃ gāmūpacāraṃ okkamantassa vikāle gāmappavesanāpatti hoti, <hi rend="bold">mātikāya</hi>ñca vikāle gāmaṃ paviseyyāti gāmaggahaṇeneva gāmūpacāropi gahitoti veditabbaṃ. <hi rend="bold">Vikāle gāmappavesanādīsū</hi>ti <hi rend="bold">ādi</hi>-saddena gharagharūpacārādīsu ṭhitānaṃ uppannalābhabhājanādiṃ saṅgaṇhāti.</p>

<p rend="bodytext"><hi rend="bold">Nikkhamitvā bahi indakhīlā</hi>ti indakhīlato bahi nikkhamitvā ṭhitaṃ yaṃ ṭhānaṃ sabbametaṃ araññanti yojanā. <hi rend="bold">Ācariyadhanu</hi> nāma pakatihatthena navavidatthipamāṇaṃ, jiyāya pana āropitāya sattaṭṭhavidatthimattanti vadanti.</p>

<p rend="bodytext"><hi rend="bold">Kappiya</hi>nti anurūpavasena vuttaṃ akappiyassāpi appaṭiggahitassa paribhoge pācittiyattā. Pariccāgādimhi akate ‘‘idaṃ mayhaṃ santaka’’nti vatthusāminā aviditampi pariggahitameva bālummattādīnaṃ santakaṃ viya, tādisaṃ avaharantopi ñātakādīhi pacchā ñatvā vatthusāminā ca anubandhitabbato pārājikova hoti. Yassa vasena puriso theno hoti, taṃ theyyanti āha ‘‘avaharaṇacittassetaṃ adhivacana’’nti. <hi rend="bold">Papañcasaṅkhā</hi>ti taṇhāmānadiṭṭhisaṅkhātā papañcakoṭṭhāsā. <hi rend="bold">Eko cittakoṭṭhāso</hi>ti ṭhānācāvanapayogasamuṭṭhāpako eko cittakoṭṭhāsoti attho.</p>

<p rend="bodytext"><hi rend="bold">Abhiyogavasenā</hi>ti aṭṭakaraṇavasena. <hi rend="bold">Saviññāṇakenevā</hi>ti idaṃ saviññāṇakānaññeva āveṇikavinicchayaṃ sandhāya vuttaṃ. Pāṇo apadantiādīsu hi ‘‘padasā nessāmī’’ti paṭhamaṃ pādaṃ <pb ed="V" n="1.0150" /> saṅkāmeti, āpatti thullaccayassātiādinā <hi rend="bold">pāḷiyaṃ</hi> (pārā. 111), bhikkhu dāsaṃ disvā sukhadukkhaṃ pucchitvā <pb ed="M" n="1.0172" /> vā apucchitvā vā ‘‘gaccha, palāyitvā sukhaṃ jīvā’’ti vadati, so ce palāyati, dutiyapadavāre pārājikantiādinā (pārā. aṭṭha. 1.114) <hi rend="bold">aṭṭhakathāyañca</hi> yo saviññāṇakānaññeva āveṇiko vinicchayo vutto, so ārāmādiaviññāṇakesu na labbhatīti tādisaṃ sandhāya ‘‘saviññāṇakenevā’’ti vuttaṃ. Yo pana vinicchayo ārāmādiaviññāṇakesu labbhati, so yasmā saviññāṇakesu alabbhanako nāma natthi, tasmā vuttaṃ ‘‘nānābhaṇḍavasena saviññāṇakāviññāṇakamissakenā’’ti. Saviññāṇakena ca aviññāṇakena cāti attho. Yasmā cettha aviññāṇakeneva ādiyanādīni chapi padāni na sakkā yojetuṃ iriyāpathavikopanassa saviññāṇakavaseneva yojetabbato, tasmā ‘‘aviññāṇakenevā’’ti tatiyaṃ pakāraṃ na vuttanti daṭṭhabbaṃ.</p>

<p rend="bodytext"><hi rend="bold">Ārāma</hi>nti idaṃ upalakkhaṇamattaṃ dāsādisaviññāṇakassāpi idha saṅgahetabbato, nānābhaṇḍavasena hettha yojanā dassiyati. <hi rend="bold">Parikappitaṭṭhāna</hi>nti parikappitokāsaṃ. <hi rend="bold">Suṅkaghāta</hi>nti ettha maggaṃ gacchantehi satthikehi attanā nīyamānabhaṇḍato rañño dātabbabhāgo suṅko nāma, so ettha haññati adatvā gacchantehi avaharīyati, taṃ vā hanti ettha rājapurisā adadantānaṃ santakaṃ balakkārenāti suṅkaghāto, ‘‘ettha paviṭṭhehi suṅko dātabbo’’ti rukkhapabbatādisaññāṇena niyamitappadesassetaṃ adhivacanaṃ.</p>

<p rend="subhead">Pañcavīsatiavahārakathāvaṇṇanā</p>

<p rend="bodytext"><hi rend="bold">Katthacī</hi>ti ekissā aṭṭhakathāyaṃ. <hi rend="bold">Ekaṃ pañcakaṃ dassita</hi>nti ‘‘parapariggahitañca hoti, parapariggahitasaññī ca, garuko ca hoti parikkhāro pañcamāsako vā atirekapañcamāsako vā, theyyacittañca paccupaṭṭhitaṃ hoti, ṭhānā cāvetī’’ti (pārā. 122) vuttapañcaavahāraṅgāni ekaṃ pañcakanti dassitaṃ. <hi rend="bold">Dve pañcakāni dassitānī</hi>ti ‘‘chahi ākārehi adinnaṃ ādiyantassa āpatti pārājikassa. Na ca sakasaññī, na ca vissāsaggāhī, na ca tāvakālikaṃ, garuko ca hoti parikkhāro pañcamāsako vā atirekapañcamāsako vā, theyyacittañca paccupaṭṭhitaṃ hoti, ṭhānā cāveti, āpatti pārājikassā’’ti (pārā. 125) evaṃ vuttesu chasu padesu ekaṃ apanetvā sesāni <pb ed="M" n="1.0173" /> pañca padāni ekaṃ pañcakaṃ katvā heṭṭhā vuttapañcakañca gahetvā dve pañcakāni dassitāni. <hi rend="bold">Ettha panā</hi>ti pañcahākārehītiādīsu. <hi rend="bold">Sabbehipi padehī</hi>ti parapariggahitañca hotītiādīhi sabbehi pañcahi padehi.</p>

<p rend="bodytext">Pañcannaṃ <pb ed="V" n="1.0151" /> avahārānaṃ samūho <hi rend="bold">pañcakaṃ</hi>. Sako hattho sahattho, tena nibbatto, tassa vā sambandhīti sāhatthiko, avahāro. Sāhatthikādi pañcakaṃ <hi rend="bold">sāhatthikapañcaka</hi>ntiādipadavasena nāmalābho daṭṭhabbo. Evaṃ sesesupi. <hi rend="bold">Tatiyapañcamesu pañcakesū</hi>ti sāhatthikapañcakatheyyāvahārapañcakesu. <hi rend="bold">Labbhamānapadavasenā</hi>ti sāhatthikapañcake labbhamānassa nissaggiyāvahārapadassa vasena, theyyāvahārapañcake labbhamānassa parikappāvahārapadassa ca vasena yojetabbanti attho.</p>

<p rend="bodytext"><hi rend="bold">Nissaggiyo nāma…pe… pārājikassā</hi>ti iminā bahisuṅkaghātapātanaṃ nissaggiyapayogoti dasseti. ‘‘Hatthe bhāraṃ theyyacitto bhūmiyaṃ nikkhipati, āpatti pārājikassā’’ti (pārā. 101) vuttattā pana suddhacittena gahitaparabhaṇḍassa theyyacittena gumbādipaṭicchannaṭṭhāne khipanampi imasmiṃ nissaggiyapayoge saṅgayhatīti daṭṭhabbaṃ. Kiriyāsiddhito puretarameva pārājikāpattisaṅkhātaṃ atthaṃ sādhetīti <hi rend="bold">atthasādhako</hi>. Atha vā attano vattamānakkhaṇe avijjamānampi kiriyāsiddhisaṅkhātaṃ atthaṃ avassaṃ āpattiṃ sādhetītipi <hi rend="bold">atthasādhako. Asukaṃ nāma bhaṇḍaṃ yadā sakkosī</hi>ti idaṃ nidassanamattaṃ parassa telakumbhiyā upāhanādīnaṃ nikkhepapayogassāpi atthasādhakattā. Tathā hi vuttaṃ <hi rend="bold">mātikāṭṭhakathāyaṃ</hi> –</p>

<p rend="indent"><hi rend="bold">‘‘Atthasādhako</hi> nāma ‘asukassa bhaṇḍaṃ yadā sakkoti, tadā taṃ avaharā’ti aññaṃ āṇāpeti. Tattha sace paro anantarāyiko hutvā taṃ avaharati, āṇāpakassa āṇattikkhaṇeyeva pārājikaṃ. Parassa vā pana telakumbhiyā pādagghanakatelaṃ avassaṃ pivanakāni upāhanādīni pakkhipati, hatthato muttamatteyeva pārājika’’nti (kaṅkhā. aṭṭha. dutiyapārājikavaṇṇanā).</p>

<p rend="bodytext">Imassa <pb ed="M" n="1.0174" /> atthasādhakassa āṇattiyā ca ko visesoti? Taṅkhaṇaññeva gahaṇe niyuñjanaṃ <hi rend="bold">āṇattikapayogo,</hi> kālantarena gahaṇatthaṃ niyogo <hi rend="bold">atthasādhako</hi>ti ayaṃ nesaṃ viseso. Tenevāha ‘‘asukaṃ nāma bhaṇḍaṃ yadā sakkosī’’tiādi. <hi rend="bold">Dhuranikkhepo pana upanikkhittabhaṇḍavasena veditabbo</hi>ti idaṃ nidassanamattaṃ, ārāmābhiyuñjanādīsupi tāvakālikabhaṇḍadeyyānaṃ adānepi eseva nayo. Bhaṇḍaggahaṇappayogato āṇattiyā pubbattā āha ‘‘āṇattivasena pubbapayogo veditabbo’’ti. Payogena saha vattamāno avahāro sahapayogoti āha ‘‘ṭhānācāvanavasenā’’ti, idañca nidassanamattaṃ khīlasaṅkamanādīsupi asati ṭhānācāvane sahapayogattā. Vuttañhi <pb ed="V" n="1.0152" /><hi rend="bold">mātikāṭṭhakathāyaṃ</hi> ‘‘ṭhānācāvanavasena khīlādīni saṅkāmetvā khettādiggahaṇavasena ca <hi rend="bold">sahapayogo</hi> veditabbo’’ti (kaṅkhā. aṭṭha. dutiyapārājikavaṇṇanā).</p>

<p rend="bodytext"><hi rend="bold">Tulayitvā</hi>ti upaparikkhitvā. <hi rend="bold">Sāmīcī</hi>ti vattaṃ. Sakasaññāya adentassa āpatti natthīti vadanti. <hi rend="bold">Sammaddo</hi>ti nividdhatāsaṅkhobho. <hi rend="bold">Bhaṭṭhe janakāye</hi>ti apagate janasamūhe. <hi rend="bold">Attano santakaṃ katvā etasseva bhikkhuno dehī</hi>ti idaṃ ubhinnampi kukkuccavinodanatthaṃ vuttaṃ. Avahārakassa hi ‘‘mayā sahatthena na dinnaṃ, bhaṇḍadeyyaṃ eta’’nti kukkuccaṃ uppajjeyya, itarassa ca ‘‘mayā paṭhamaṃ dhuranikkhepaṃ katvā pacchā adinnaṃ gahita’’nti kukkuccaṃ uppajjeyyāti.</p>

<p rend="bodytext"><hi rend="bold">Samaggha</hi>nti appagghaṃ. <hi rend="bold">Dāruatthaṃ pharatī</hi>ti dārūhi kattabbakiccaṃ sādheti. Ekadivasaṃ dantakaṭṭhacchedanādinā yā ayaṃ agghahāni vuttā, sā sabbā bhaṇḍasāminā kiṇitvā gahitameva sandhāya vuttā. Sabbaṃ panetaṃ aṭṭhakathācariyappamāṇena veditabbaṃ. Pāsāṇañca sakkharañca <hi rend="bold">pāsāṇasakkharaṃ</hi>.</p>

<p rend="bodytext"><hi rend="bold">Akkhadassā</hi>ti ettha akkha-saddena kira vinicchayasālā vuccati, tattha nisīditvā vajjāvajjaṃ nirūpayantīti ‘‘akkhadassā’’ti vuccanti dhammavinicchanakā. Hananaṃ nāma hatthapādādīhi pothanañceva hatthanāsādicchedanañca hotīti āha ‘‘haneyyunti potheyyuñceva chindeyyuñcā’’ti.</p>

<p rend="bodytext">Padabhājanīyañca ‘‘hatthena vā pādena vā kasāya vā vettena vā aḍḍhadaṇḍakena vā chajjāya vā haneyyu’’nti (pārā. 92) vuttaṃ. Tattha <hi rend="bold">aḍḍhadaṇḍakenā</hi>ti dvihatthappamāṇena <pb ed="M" n="1.0175" /> rassamuggarena, veḷupesikāya vā. <hi rend="bold">Chejjāya vā</hi>ti hatthādīnaṃ chedanena. Chindanti etāya hatthapādādīnīti chejjā, satthaṃ, tena satthenātipi attho. <hi rend="bold">Nīhareyyu</hi>nti raṭṭhato nīhareyyuṃ. ‘‘Corosi…pe… thenosī’’ti ettha paribhāseyyunti padaṃ ajjhāharitvā attho veditabboti āha ‘‘corosi…pe… paribhāseyyu’’nti. Yaṃ taṃ bhaṇḍaṃ dassitanti sambandho.</p>

<p rend="bodytext" n="93"><hi rend="paranum">93</hi><hi rend="dot">.</hi><hi rend="bold">Yattha yattha ṭhita</hi>nti bhūmiyādīsu yattha yattha ṭhitaṃ. <hi rend="bold">Yathā yathā ādānaṃ gacchatī</hi>ti yena yena ākārena gahaṇaṃ upagacchati.</p>

<p rend="subhead">Bhūmaṭṭhakathāvaṇṇanā</p>

<p rend="bodytext" n="94"><hi rend="paranum">94</hi><hi rend="dot">.</hi><hi rend="bold">Vācāya</hi><pb ed="V" n="1.0153" /><hi rend="bold">vācāyā</hi>ti ekekatthadīpikāya vācāya vācāya. <hi rend="bold">Upaladdho</hi>ti ñāto. <hi rend="bold">Pāḷiyaṃ</hi> sesaaṭṭhakathāsu ca kudālaṃ vā piṭakaṃ vāti idameva dvayaṃ vatvā vāsipharasūnaṃ avuttattā tesampi saṅkhepaṭṭhakathādīsu āgatabhāvaṃ dassetuṃ <hi rend="bold">saṅkhepaṭṭhakathāya</hi>ntiādi vuttaṃ. Theyyacittena katattā ‘‘dukkaṭehi saddhiṃ pācittiyānī’’ti vuttaṃ.</p>

<p rend="bodytext"><hi rend="bold">Aṭṭhavidhaṃ heta</hi>ntiādīsu etaṃ dukkaṭaṃ nāma therehi dhammasaṅgāhakehi imasmiṃ ṭhāne samodhānetvā aṭṭhavidhanti dassitanti yojanā. Sabbesampi dukkaṭānaṃ imesuyeva aṭṭhasu saṅgahetabbabhāvato pana itarehi sattahi dukkaṭehi vinimuttaṃ vinayadukkaṭeyeva saṅgahetabbaṃ. <hi rend="bold">Dasavidhaṃ ratana</hi>nti ‘‘muttā maṇi veḷuriyo saṅkho silā pavāḷaṃ rajataṃ jātarūpaṃ lohitako masāragalla’’nti evamāgataṃ dasavidhaṃ ratanaṃ.</p>

<p rend="gatha1">‘‘Muttā maṇi veḷuriyo ca saṅkho,</p>

<p rend="gatha2">Silā pavāḷaṃ rajatañca hemaṃ;</p>

<p rend="gatha3">Lohitakañca masāragallaṃ,</p>

<p rend="gathalast">Dasete dhīro ratanāni jaññā’’ti. –</p>

<p rend="unindented">Hi vuttaṃ. <hi rend="bold">Sattavidhaṃ dhañña</hi>nti sāli vīhi yavo kaṅgu kudrūsaṃ varako godhumoti imaṃ sattavidhaṃ dhaññaṃ. <hi rend="bold">Āvudhabhaṇḍādi</hi>nti <hi rend="bold">ādi</hi>-saddena turiyabhaṇḍaitthirūpādiṃ saṅgaṇhāti. Anāmasitabbe vatthumhi dukkaṭaṃ <hi rend="bold">anāmāsadukkaṭaṃ. Durūpaciṇṇadukkaṭa</hi>nti ‘‘akattabba’’nti vāritassa katattā duṭṭhu <pb ed="M" n="1.0176" /> upaciṇṇaṃ caritanti durūpaciṇṇaṃ, tasmiṃ dukkaṭaṃ durūpaciṇṇadukkaṭaṃ. Vinaye paññattaṃ avasesaṃ dukkaṭaṃ <hi rend="bold">vinayadukkaṭaṃ. Ekādasa samanubhāsanā</hi> nāma bhikkhupātimokkhe cattāro yāvatatiyakā saṅghādisesā ariṭṭhasikkhāpadanti pañca, bhikkhunīpātimokkhe ekaṃ yāvatatiyakapārājikaṃ cattāro saṅghādisesā caṇḍakāḷīsikkhāpadanti cha.</p>

<p rend="bodytext">Sahapayogato paṭṭhāya cettha purimapurimā āpattiyo paṭippassambhantīti āha <hi rend="bold">atha dhuranikkhepaṃ akatvā</hi>tiādi. ‘‘Dhuranikkhepaṃ akatvā’’ti vuttattā dhuranikkhepaṃ katvā puna khaṇantassa purimāpattiyo na paṭippassambhantīti vadanti. ‘‘Chedanapaccayā dukkaṭaṃ desetvā muccatī’’ti <pb ed="V" n="1.0154" /> vatvā pubbapayoge āpattīnaṃ desetabbatāya avuttattā sahapayoge patte pubbapayoge āpattiyo paṭippassambhantīti veditabbaṃ.</p>

<p rend="bodytext"><hi rend="bold">Aparaddhaṃ viraddhaṃ khalita</hi>nti sabbametaṃ <hi rend="bold">yañca dukkaṭa</hi>nti ettha vuttassa dukkaṭassa pariyāyavacanaṃ, <hi rend="bold">yaṃ manusso kare</hi>tiādi panettha opammanidassanaṃ. <hi rend="bold">Saṃyogabhāvo</hi>ti dvittaṃ sandhāya vuttaṃ, tena rassattassāpi nimittaṃ dassitanti veditabbaṃ. <hi rend="bold">Ekassa mūle</hi>ti ekassa santike. Sabbatthāpi āmasane dukkaṭaṃ, phandāpane thullaccayañca visuṃ visuṃ āmasanaphandāpanapayogaṃ karontasseva hoti, ekapayogena gaṇhantassa pana uddhāre pārājikameva, na dukkaṭathullaccayānīti vadanti, ekapayogena gaṇhantassāpi āmasanaphandāpanānampi labbhamānattā taṃ na gahetabbaṃ. Na hi sakkā anāmasitvā aphandāpetvā ca kiñci gahetuṃ. ‘‘Ekameva desetvā muccatī’’ti paṃsukhaṇanādisamānapayogepi purimā āpatti uttaramuttaraṃ āpattiṃ patvā paṭippassambhantīti saññāya <hi rend="bold">kurundaṭṭhakathāyaṃ</hi> vuttaṃ, <hi rend="bold">itaraṭṭhakathāsu</hi> pana khaṇanapayogabhedehi payoge payoge āpannā āpattiyo uttaramuttaraṃ patvā na paṭippassambhanti aññamaññaṃ sadisattā viyūhanaṃ patvā tā sabbāpi paṭippassambhanti visadisapayogattāti iminā adhippāyena paṭippassaddhividhānaṃ vuttanti veditabbaṃ. Iminā hi avahārakassa āsannaṃ orimantaṃ parāmasati.</p>

<p rend="bodytext"><hi rend="bold">Tatthevā</hi>ti mukhavaṭṭiyameva. <hi rend="bold">Bundenā</hi>ti kumbhiyā heṭṭhimatalena. Ekaṭṭhāne ṭhitāya kumbhiyā ṭhānā cāvanaṃ chahi ākārehi veditabbanti sambandho. <hi rend="bold">Ekaṭṭhāne</hi>ti ca saṅkhalikabaddhabhāvena ekasmiṃ patiṭṭhitokāsaṭṭhāneti <pb ed="M" n="1.0177" /> attho. <hi rend="bold">Khāṇukaṃ kesaggamattampi ṭhānā cāvetī</hi>ti khāṇukaṃ attano patiṭṭhitaṭṭhānato pañcahi ākārehi ṭhānā cāveti. <hi rend="bold">Chinnamatte pārājika</hi>nti avassaṃ ce patati, chinnamatte pārājikaṃ. <hi rend="bold">Paricchedo</hi>ti pañcamāsakādigarubhāvaparicchedo. <hi rend="bold">Apabyūhanto</hi>ti ṭhitaṭṭhānato apanayanavasena viyūhanto rāsiṃ karonto. <hi rend="bold">Evaṃ katvā</hi>ti bhājanamukhavaṭṭiyā kumbhigatena bhājanagatassa ekābaddhabhāvaṃ viyojetvāti attho. <hi rend="bold">Upaḍḍhakumbhīya</hi>nti upaḍḍhapuṇṇāya kumbhiyā. <hi rend="bold">Vinayadhammatā</hi>ti adhikakāraṇālābhe vinayavinicchayadhammatāti adhippāyo. Na kevalañcettha garukatāva, suttānugamanampi atthīti dassento <hi rend="bold">apicā</hi>tiādimāha. <hi rend="bold">Kaṇṭhena pana paricchinnakāle</hi>ti mukhagataṃ ajjhohaṭakāleti attho. Ajjhoharaṇameva hettha paricchindanaṃ, na kaṇṭhapidahanaṃ. <hi rend="bold">Cikkana</hi>nti thaddhaṃ, bahalaṃ ghananti attho.</p>

<p rend="bodytext"><hi rend="bold">Yopi theyyacittena parassa kumbhiyā pādagghanakaṃ sappiṃ vā telaṃ vā avassaṃ pivanakaṃ yaṃ kiñci <pb ed="V" n="1.0155" /> dukūlasāṭakaṃ vā cammakhaṇḍādīnaṃ vā aññataraṃ pakkhipati, hatthato muttamatte pārājika</hi>nti ettha avahāro vīmaṃsitabbo. Yadi ca dukūlādīsu sappitelānaṃ pavisanaṃ sandhāya pārājikaṃ bhaveyya, tattha paviṭṭhatelādino kumbhigatena ekābaddhatāya na tāva avahāro bhājanantaraṃ pavesetvā gahaṇakāle viya. Tathā hi vuttaṃ – ‘‘bhājanaṃ pana nimujjāpetvā gaṇhantassa yāva ekābaddhaṃ hoti, tāva rakkhatī’’tiādi. Atha telādivināsena pārājikaṃ bhaveyya, tadāpi tiṇajjhāpanādīsu viya avahāro natthi, dukkaṭena saddhiṃ bhaṇḍadeyyameva hoti, tathā ca pādagghanakaṃ telādiṃ pītaṃ dukūlādiṃ uddharantassāpi pārājikaṃ na siyā tattha paviṭṭhassa telādino vinaṭṭhaṭṭhena gahaṇakkhaṇe avijjamānattā, vijjamānattena ca uddhāreyeva pārājikaṃ vattabbaṃ, na hatthato muttamatteti. <hi rend="bold">Sabbaaṭṭhakathāsu</hi> ca dukūlādīnaṃ pakkhipane hatthato muttamatte pārājikassa vuttattā na taṃ paṭikkhipituṃ sakkā. Aṭṭhakathāppamāṇena panetaṃ gahetabbaṃ, yutti panettha paṇḍitehi pubbāparaṃ saṃsanditvā uddhāretabbā.</p>

<p rend="bodytext"><hi rend="bold">Palibujjhissatī</hi>ti nivāressati. <hi rend="bold">Vuttanayena pārājika</hi>nti hatthato muttamatteyeva pārājikaṃ. <hi rend="bold">Neva avahāro, na gīvā</hi>ti attano bhājanattā <pb ed="M" n="1.0178" /> vuttaṃ, anāpattimattameva vuttaṃ, na pana evaṃ vicāritanti adhippāyo. <hi rend="bold">Bahigataṃ nāma hotī</hi>ti tato paṭṭhāya telassa aṭṭhānato adhomukhabhāvato ca bahigataṃ nāma hoti. Anto paṭṭhāya chidde kariyamāne telassa nikkhamitvā gatagataṭṭhānaṃ bhājanasaṅkhyameva gacchatīti āha ‘‘bāhirantato pādagghanake gaḷite pārājika’’nti. <hi rend="bold">Yathā tathā vā katassā</hi>ti bāhirantato vā abbhantarantato vā paṭṭhāya katassa. <hi rend="bold">Majjhe ṭhapetvā katachidde</hi>ti majjhe thokaṃ kapālaṃ ṭhapetvā pacchā taṃ chindantena katachidde.</p>

<p rend="bodytext">Patthīnassa khādanaṃ itarassa pānañca sappiādīnaṃ paribhogoti āha ‘‘akhāditabbaṃ vā apātabbaṃ vā karotī’’ti. Kasmā panettha dukkaṭaṃ vuttanti āha ‘‘ṭhānācāvanassa natthitāya dukkaṭa’’nti. <hi rend="bold">Purimadvaya</hi>nti bhedanaṃ chaḍḍanañca. <hi rend="bold">Kumbhijajjarakaraṇenā</hi>ti puṇṇakumbhiyā jajjarakaraṇena. <hi rend="bold">Mātikāujukaraṇenā</hi>ti udakapuṇṇāya mātikāya ujukaraṇena. <hi rend="bold">Ekalakkhaṇa</hi>nti bhedanaṃ kumbhiyā jajjarakaraṇena, chaḍḍanaṃ mātikāya ujukaraṇena ca saddhiṃ ekasabhāvaṃ. <hi rend="bold">Pacchimaṃ pana dvaya</hi>nti jhāpanaṃ aparibhogakaraṇañca. <hi rend="bold">Ettha evaṃ vinicchayaṃ vadantī</hi>ti etasmiṃ <hi rend="bold">mahāaṭṭhakathāyaṃ</hi> vutte atthe eke ācariyā evaṃ vinicchayaṃ vadanti. <hi rend="bold">Pacchimadvayaṃ sandhāya vutta</hi>nti ettha purimapadadvaye vinicchayo heṭṭhā vuttānusārena sakkā viññātunti tattha kiñci avatvā pacchimapadadvayaṃ sandhāya ‘‘ṭhānācāvanassa natthitāya dukkaṭa’’nti idaṃ vuttanti adhippāyo <pb ed="V" n="1.0156" />. <hi rend="bold">Theyyacittenā</hi>ti attano vā parassa vā kātukāmatāvasena uppannatheyyacittena. <hi rend="bold">Vināsetukāmatāyā</hi>ti hatthapādādīni chindanto viya kevalaṃ vināsetukāmatāya. <hi rend="bold">Vuttanayena bhindantassa vā chaḍḍentassa vā</hi>ti muggarena pothetvā bhindantassa vā udakaṃ vā vālikaṃ vā ākiritvā uttarāpentassa vāti attho. <hi rend="bold">Ayuttanti ce</hi>ti pāḷiyaṃ purimadvayepi dukkaṭasseva vuttattā ‘‘purimadvaye pārājika’’nti idaṃ ayuttanti yadi tumhākaṃ siyāti attho. <hi rend="bold">Nā</hi>ti ayuttabhāvaṃ nisedhetvā tattha kāraṇamāha ‘‘aññathā gahetabbatthato’’ti.</p>

<p rend="bodytext"><hi rend="bold">Evameke vadantī</hi>ti heṭṭhā vuttassa atthanayassa attanā anabhimatabhāvaṃ dassetvā sayaṃ aññathāpi pāḷiṃ aṭṭhakathañca saṃsanditvā atthaṃ dassetukāmo <pb ed="M" n="1.0179" /><hi rend="bold">ayaṃ panettha sāro</hi>tiādimāha. <hi rend="bold">Acāvetukāmovā</hi>ti theyyacittena ṭhānā acāvetukāmova. <hi rend="bold">Achaḍḍetukāmoyevā</hi>ti etthāpi theyyacittenāti sambandhitabbaṃ. Idañhi theyyacittapakkhaṃ sandhāya vuttaṃ nāsetukāmatāpakkhassa vakkhamānattā. Tenevāha <hi rend="bold">nāsetukāmatāpakkhe panā</hi>tiādi. <hi rend="bold">Itarathāpi yujjatī</hi>ti theyyacittābhāvā ṭhānā cāvetukāmassāpi dukkaṭaṃ yujjatīti vuttaṃ hoti.</p>

<p rend="centre">Bhūmaṭṭhakathāvaṇṇanānayo niṭṭhito.</p>

<p rend="subhead">Ākāsaṭṭhakathāvaṇṇanā</p>

<p rend="bodytext" n="96"><hi rend="paranum">96</hi><hi rend="dot">.</hi> Ākāsaṭṭhakathāyaṃ <hi rend="bold">antovatthumhī</hi>ti parikkhittassa vatthussa anto. <hi rend="bold">Antogāme</hi>ti parikkhittassa gāmassa anto. Aparikkhitte pana vatthumhi gāme vā ṭhitaṭṭhānameva ṭhānaṃ. <hi rend="bold">Aṭavimukhaṃ karoti…pe… rakkhatī</hi>ti tena payogena tassa icchitaṭṭhānaṃ āgatattā rakkhati. <hi rend="bold">Gāmato nikkhantassā</hi>ti parikkhittagāmato nikkhantassa. <hi rend="bold">Kapiñjaro</hi> nāma aññamaññaṃ yujjhāpanatthāya bālajanehi posāvaniyapakkhijāti.</p>

<p rend="subhead">Vehāsaṭṭhakathāvaṇṇanā</p>

<p rend="bodytext" n="97"><hi rend="paranum">97</hi><hi rend="dot">.</hi> Vehāsaṭṭhakathāyaṃ <hi rend="bold">chinnamatte muttamatte</hi>ti yathā chinnaṃ muttañca pakatiṭṭhāne na tiṭṭhati, tathā chedanaṃ mocanañca sandhāya vuttaṃ.</p>

<p rend="subhead">Udakaṭṭhakathāvaṇṇanā</p>

<p rend="bodytext" n="98"><hi rend="paranum">98</hi><hi rend="dot">.</hi> Udakaṭṭhakathāyaṃ <pb ed="V" n="1.0157" /> sandamānaudake nikkhittaṃ na tiṭṭhatīti āha ‘‘asandanake udake’’ti. <hi rend="bold">Anāpattī</hi>ti hatthavārapadavāresu dukkaṭāpattiyā abhāvaṃ sandhāya vuttaṃ. <hi rend="bold">Kaḍḍhatī</hi>ti heṭṭhato osāreti. <hi rend="bold">Sakalamudaka</hi>nti daṇḍena phuṭṭhokāsagataṃ sakalamudakaṃ. <hi rend="bold">Na udakaṃ ṭhāna</hi>nti attanā kataṭṭhānassa aṭṭhānattā. <hi rend="bold">Paduminiya</hi>nti padumagacche. <hi rend="bold">Kalāpabandha</hi>nti hatthakavasena khuddakaṃ katvā baddhaṃ kalāpabaddhaṃ. <hi rend="bold">Bhārabaddhaṃ</hi> nāma sīsabhārādivasena baddhaṃ. <hi rend="bold">Muḷāla</hi>nti kandaṃ. <hi rend="bold">Pattaṃ vā pupphaṃ vā</hi>ti idaṃ kaddamassa anto <pb ed="M" n="1.0180" /> pavisitvā ṭhitaṃ sandhāya vuttaṃ. <hi rend="bold">Niddhamanatumba</hi>nti vāpiyā udakassa nikkhamananāḷaṃ. <hi rend="bold">Udakavāhaka</hi>nti mahāmātikaṃ. <hi rend="bold">Avahārena so na kāretabbo</hi>ti iminā pāṇaṃ jīvitā voropane āpattiyā sabbattha na muccatīti dīpeti. <hi rend="bold">Mātikaṃ āropetvā</hi>ti khuddakamātikaṃ āropetvā. <hi rend="bold">Maritvā…pe… tiṭṭhantī</hi>ti ettha matamacchānaṃyeva tesaṃ santakattā amate gaṇhantassa natthi avahāro.</p>

<p rend="subhead">Nāvaṭṭhakathāvaṇṇanā</p>

<p rend="bodytext" n="99"><hi rend="paranum">99</hi><hi rend="dot">.</hi> Nāvaṭṭhakathāyaṃ <hi rend="bold">thullaccayampi pārājikampi hotī</hi>ti ettha paṭhamaṃ ṭhānā acāvetvā mutte thullaccayaṃ, paṭhamaṃ pana ṭhānā cāvetvā mutte pārājikanti veditabbaṃ. Pāse baddhasūkaro viyātiādinā vuttaṃ sandhāyāha ‘‘tattha yutti pubbe vuttāevā’’ti. <hi rend="bold">Vipannaṭṭhanāvā</hi>ti visamavātehi desantaraṃ palātā, bhijjitvā vā vināsaṃ patvā udake nimujjitvā heṭṭhā bhūmitalaṃ appatvā sāmikehi ca apariccattālayā vuccati. <hi rend="bold">Balavā ca vāto āgammā</hi>ti iminā asati vāte ayaṃ payogo katoti dasseti. <hi rend="bold">Puggalassa natthi avahāro</hi>ti sukkhamātikāyaṃ ujukaraṇanayena vuttaṃ. Taṃ attano pādena anakkamitvā hatthena ca anukkhipitvā aññasmiṃ daṇḍādīsu bandhitvā ṭhapite yujjati, attano pādena akkamitvā hatthena ca ukkhipitvā ṭhitassa pana balavavātena chattacīvarādīsu pahaṭesu pakatiṃ vijahitvā daḷhataraṃ akkamanagahaṇādipayogo abhinavo kātabbo siyā. Itarathā chattacīvarādīni vā vigacchanti, avahārako vā sayaṃ patissati, nāvā ca tadā na gamissati. Tasmā īdise abhinavappayoge sati avahārena bhavitabbaṃ. Sukkhamātikāyaṃ ujukatāya udakāgamanakāle kātabbakiccaṃ natthīti taṃ idha nidassanaṃ na hoti. Dāsaṃ pana pakatiyā palāyantaṃ ‘‘sīghaṃ yāhī’’ti vatvā pakatigamanato turitagamanuppādanādinā idha nidassanena bhavitabbanti amhākaṃ khanti <pb ed="V" n="1.0158" />, vīmaṃsitvā gahetabbaṃ. Vāte āgatepi yattha atilahukattā nāvāya kañci payogaṃ akatvā pakatiyā avahārako tiṭṭhati, tatthidaṃ aṭṭhakathāyaṃ vuttanti gahetabbaṃ.</p>

<p rend="subhead">Yānaṭṭhakathāvaṇṇanā</p>

<p rend="bodytext" n="100"><hi rend="paranum">100</hi><hi rend="dot">.</hi> Yānaṭṭhakathāyaṃ <pb ed="M" n="1.0181" /><hi rend="bold">ubhosu passesū</hi>ti catunnaṃ thambhānaṃ upari caturassaṃ dārusaṅghāṭaṃ āropetvā tassa vāmadakkhiṇapassesu ubhosu vātātapādiparissayavinodanatthaṃ garuḷapakkhino ubho pakkhā viya katā <hi rend="bold">sandamānikā. Dukayuttassā</hi>ti dvīhi goṇehi yuttassa. <hi rend="bold">Ayuttaka</hi>nti goṇehi ayuttaṃ. <hi rend="bold">Kappakatā</hi>ti dvinnaṃ sikhānaṃ sandhiṭṭhāne gosiṅgāni viya dve koṭiyo ṭhapetvā upatthambhanī kappakatā nāma, sā dvīhipi koṭīhi bhūmiyaṃ patiṭṭhāti, tenāha ‘‘cha ṭhānānī’’ti. <hi rend="bold">Tīṇi vā cattāri vā ṭhānānī</hi>ti akappakatāya upatthambhaniyā ca dvinnaṃ cakkānañca vasena tīṇi ṭhānāni, kappakatāya vasena cattāri ṭhānāni, tathā pathaviyaṃ ṭhapitassa tīṇi ṭhānānīti sambandho. <hi rend="bold">Akkhasīsehī</hi>ti akkhadāruno dvīhi koṭīhi. <hi rend="bold">Akkhuddhīhī</hi>ti akkhadārunā sampaṭicchakā heṭṭhimabhāge kappakatā dve dārukhaṇḍā akkhuddhiyo nāma, tāsaṃ kappakatānaṃ dvinnaṃ kappasīsāni cattāri idha ‘‘akkhuddhiyo’’ti vuccanti, tenāha ‘‘catūhi ca akkhuddhīhī’’ti. Tāhi patiṭṭhitāhi patiṭṭhitaṭṭhānāni cattāri dhurena patiṭṭhitaṭṭhānaṃ ekanti <hi rend="bold">pañca ṭhānāni</hi> honti. Uddhiyova ‘‘uddhikhāṇukā’’ti vuttā, uddhikhāṇukānaṃ abhāve akkhasīsānaṃ patiṭṭhānokāsaṃ dassento āha <hi rend="bold">samameva bāhaṃ katvā</hi>tiādi. Tattha <hi rend="bold">samamevā</hi>ti uddhiyo heṭṭhā anolambetvā bāhuno heṭṭhimabhāgaṃ samaṃ katvā dvinnaṃ bāhudārūnaṃ majjhe akkhasīsappamāṇena chiddaṃ katvā tattha akkhasīsāni pavesitāni honti, tena bāhānaṃ heṭṭhābhāgaṃ sabbaṃ bhūmiṃ phusitvā tiṭṭhati, tenāha ‘‘sabbaṃ pathaviṃ phusitvā tiṭṭhatī’’ti. Sesaṃ nāvāyaṃ <hi rend="bold">vuttasadisa</hi>nti iminā yadi pana taṃ evaṃ gacchantaṃ pakatigamanaṃ pacchinditvā aññaṃ disābhāgaṃ neti, pārājikaṃ. Sayameva yaṃ kiñci ṭhānaṃ sampattaṃ ṭhānā acālentova vikkiṇitvā gacchati, nevatthi avahāro, bhaṇḍadeyyaṃ pana hotīti imaṃ nayaṃ atidisati.</p>

<p rend="subhead">Bhāraṭṭhakathāvaṇṇanā</p>

<p rend="bodytext" n="101"><hi rend="paranum">101</hi><hi rend="dot">.</hi> Bhāraṭṭhakathāyaṃ bhāraṭṭhanti mātikāpadassa bhāro nāmāti idaṃ atthadassananti āha ‘‘bhāroyeva bhāraṭṭha’’nti. <hi rend="bold">Purimagale</hi>ti galassa purimabhāge. <hi rend="bold">Galavāṭako</hi>ti gīvāya uparimagalavāṭako. <hi rend="bold">Uraparicchedamajjhe</hi>ti <pb ed="M" n="1.0182" /> urapariyantassa majjhe. <hi rend="bold">Sāmikehi anāṇatto</hi>ti idaṃ yadi <pb ed="V" n="1.0159" /> sāmikehi ‘‘imaṃ bhāraṃ netvā asukaṭṭhāne dehī’’ti āṇatto bhaveyya, tadā tena gahitabhaṇḍaṃ upanikkhittaṃ siyā, tañca theyyacittena sīsādito oropentassāpi avahāro na siyā, sāmikānaṃ pana dhuranikkhepe eva siyāti tato upanikkhittabhaṇḍabhāvato viyojetuṃ vuttaṃ, teneva vakkhati ‘‘tehi pana anāṇattattā pārājika’’nti. <hi rend="bold">Ghaṃsanto</hi>ti sīsato anukkhipanto, yadi ukkhipeyya, ukkhittamatte pārājikaṃ, tenāha <hi rend="bold">sīsato kesaggamattampī</hi>tiādi. <hi rend="bold">Yo cāya</hi>nti yo ayaṃ vinicchayo.</p>

<p rend="subhead">Ārāmaṭṭhakathāvaṇṇanā</p>

<p rend="bodytext" n="102"><hi rend="paranum">102</hi><hi rend="dot">.</hi> Ārāmaṭṭhakathāyaṃ <hi rend="bold">ārāmaṃ abhiyuñjatī</hi>ti idaṃ abhiyogakaraṇaṃ paresaṃ bhūmaṭṭhabhaṇḍādīsupi kātuṃ vaṭṭatiyeva. Ārāmādithāvaresu pana yebhuyyena abhiyogavaseneva gahaṇasambhavato ettheva <hi rend="bold">pāḷiyaṃ</hi> abhiyogo vutto, iti iminā nayena sabbatthāpi sakkā ñātunti gahetabbaṃ. <hi rend="bold">Adinnādānassa payogattā</hi>ti sahapayogamāha. Vatthumhiyeva katapayogattā sahapayogavasena hetaṃ dukkaṭaṃ. <hi rend="bold">Sayampī</hi>ti abhiyuñjakopi. ‘‘Kiṃ karomi kiṃ karomī’’ti evaṃ kiṅkārameva paṭissuṇanto viya caratīti kiṅkārapaṭissāvī, tassa bhāvo <hi rend="bold">kiṅkārapaṭissāvibhāvo,</hi> tasmiṃ, attano vasavattibhāveti vuttaṃ hoti. <hi rend="bold">Ukkoca</hi>nti lañjaṃ. <hi rend="bold">Sabbesaṃ pārājika</hi>nti kūṭavinicchayikādīnaṃ. Ayaṃ vatthusāmītiādikassa ubhinnaṃ dhuranikkhepakaraṇahetuno payogassa karaṇakkhaṇeva pārājikaṃ hotīti veditabbaṃ. Sace pana sāmikassa vimati ca dhuranikkhepo ca kamena uppajjanti, payogasamuṭṭhāpakacittakkhaṇe pārājikameva hoti, na thullaccayaṃ. Yadi vimatiyeva uppajjati, tadā thullaccayamevāti veditabbaṃ, ayaṃ nayo sabbattha yathānurūpaṃ gahetabbo. <hi rend="bold">Dhuranikkhepavaseneva parājayo</hi>ti sāmiko ‘‘ahaṃ na muccāmī’’ti dhuraṃ anikkhipanto aṭṭo parājito nāma na hotīti dasseti.</p>

<p rend="subhead">Vihāraṭṭhakathāvaṇṇanā</p>

<p rend="bodytext" n="103"><hi rend="paranum">103</hi><hi rend="dot">.</hi> Vihāraṭṭhakathāyaṃ <pb ed="M" n="1.0183" /><hi rend="bold">vihāra</hi>nti upacārasīmāsaṅkhātaṃ sakalaṃ vihāraṃ. <hi rend="bold">Pariveṇa</hi>nti tassa vihārassa abbhantare visuṃ visuṃ pākārādiparicchinnaṭṭhānaṃ. <hi rend="bold">Āvāsa</hi>nti ekaṃ āvasathamattaṃ. Gaṇasantake paricchinnasāmikattā sakkā dhuraṃ nikkhipāpetunti āha ‘‘dīghabhāṇakādibhedassa pana gaṇassā’’ti. Idhāpi sace ekopi dhuraṃ na nikkhipati, rakkhatiyeva. Esa nayo bahūnaṃ santake sabbattha.</p>

<p rend="subhead">Khettaṭṭhakathāvaṇṇanā</p>

<p rend="bodytext" n="104"><hi rend="paranum">104</hi><hi rend="dot">.</hi> Khettaṭṭhakathāyaṃ <pb ed="V" n="1.0160" /><hi rend="bold">nirumbhitvā vā</hi>tiādīsu gaṇhantassāti paccekaṃ yojetabbaṃ, tattha nirumbhitvā gahaṇaṃ nāma vīhisīsaṃ acchinditvā yathāṭhitameva hatthena gahetvā ākaḍḍhitvā bījamattasseva gahaṇaṃ. <hi rend="bold">Ekameka</hi>nti ekaṃ vīhisīsaṃ. <hi rend="bold">Yasmiṃ bīje vā</hi>tiādi nirumbhitvā gahaṇādīsu yathākkamaṃ yojetabbaṃ. ‘‘Tasmiṃ bandhanā mocitamatte’’ti vacanato tasmiṃ bījādimhi bandhanā mutte sati tato anapanītepi ṭhānantarassa abhāvā pārājikameva. Yassa pana sīsādikassa santarādinā saha saṃsibbanaṃ vā ekābaddhatā vā hoti, tassa bandhanā mocite thullaccayaṃ, itaraṭṭhānato mocite pārājikanti gahetabbaṃ, tenāha <hi rend="bold">vīhināḷa</hi>ntiādi. <hi rend="bold">Sabhusa</hi>nti palālasahitaṃ. <hi rend="bold">Khīlenā</hi>ti khāṇukena. Ettha ca khīlasaṅkamanādīsu sahapayogo dhuranikkhepo cāti ubhayaṃ sambhavati. <hi rend="bold">Khīlasaṅkamanādi</hi> ettha sahapayogo. Tasmiñca kate yadi sāmikā dhuraṃ na nikkhipanti puna gaṇhitukāmāva honti, na tāva avahāro, ‘‘khīlaṃ saṅkāmetvā khettādiṃ asuko rājavallabho bhikkhu gaṇhitukāmo’’ti ñatvā tassa balaṃ kakkhaḷādibhāvañca nissāya khīlasaṅkamanādikiriyāniṭṭhānato paṭhamameva sāmikā dhuraṃ nikkhipanti, na avahāro etassa payoganiṭṭhānato puretarameva dhurassa nikkhittattā. Yadā pana khīlasaṅkamanādipayogeneva dhuranikkhepo hoti, tadāyeva avahāro, tenevettha ‘‘tañca kho sāmikānaṃ dhuranikkhepenā’’ti vuttaṃ. Khīlādīnaṃ saṅkamitabhāvaṃ ajānitvā sāmikānaṃ sampaṭicchanampettha dhuranikkhepoti veditabbo. <hi rend="bold">Evaṃ sabbatthā</hi>ti yathāvuttamatthaṃ rajjusaṅkamanādīsupi atidisati. <hi rend="bold">Yaṭṭhi</hi>nti mānadaṇḍaṃ. <hi rend="bold">Ekasmiṃ anāgate thullaccayaṃ, tasmiṃ āgate pārājika</hi>nti <pb ed="M" n="1.0184" /> sace dārūni nikhaṇitvā tattakeneva gaṇhitukāmo hoti, avasāne dārumhi pārājikaṃ. Sace tattha kaṇṭakasākhādīhi pādānaṃ antaraṃ paṭicchādetvā kassaci appavesārahaṃ katvā gahetukāmo hoti, avasānasākhāya pārājikaṃ, tenāha ‘‘sākhāparivāreneva attano kātuṃ sakkotī’’ti, dārūni ca nikhaṇitvā sākhāparivārañca katvā eva attano santakaṃ kātuṃ sakkotīti attho. Khettamariyādanti vuttamevatthaṃ vibhāvetuṃ ‘‘kedārapāḷi’’nti vuttaṃ. Idañca khīlasaṅkamanādinā gahaṇaṃ ārāmādīsupi labbhateva.</p>

<p rend="subhead">Vatthuṭṭhakathāvaṇṇanā</p>

<p rend="bodytext" n="105"><hi rend="paranum">105</hi><hi rend="dot">.</hi> Vatthuṭṭhakathāyaṃ <hi rend="bold">tiṇṇaṃ pākārāna</hi>nti iṭṭhakasilādārūnaṃ vasena tiṇṇaṃ pākārānaṃ.</p>

<p rend="bodytext" n="106"><hi rend="paranum">106</hi><hi rend="dot">.</hi> Gāmaṭṭhakathāyaṃ <pb ed="V" n="1.0161" /> ‘‘gāmo nāmā’’ti <hi rend="bold">pāḷiyaṃ</hi> na vuttaṃ sabbaso gāmalakkhaṇassa pubbe vuttattā.</p>

<p rend="subhead">Araññaṭṭhakathāvaṇṇanā</p>

<p rend="bodytext" n="107"><hi rend="paranum">107</hi><hi rend="dot">.</hi> Araññaṭṭhakathāyaṃ <hi rend="bold">vinivijjhitvā</hi>ti ujukameva vinivijjhitvā. <hi rend="bold">Lakkhaṇacchinnassā</hi>ti araññasāmikānaṃ hatthato kiṇitvā gaṇhantehi kataakkharādisaññāṇassa. <hi rend="bold">Challiyā pariyonaddha</hi>nti iminā sāmikānaṃ nirāpekkhatāya cirachaḍḍitabhāvaṃ dīpeti, tenāha ‘‘gahetuṃ vaṭṭatī’’ti. Yadi sāmikānaṃ sāpekkhatā atthi, na vaṭṭati. <hi rend="bold">Tāni katāni ajjhāvutthāni ca hontī</hi>ti tāni gehādīni katāni pariniṭṭhitāni manussehi ca ajjhāvutthāni ca honti. <hi rend="bold">Dārūnī</hi>ti gehādīnaṃ katattā avasiṭṭhadārūni. <hi rend="bold">Gahetuṃ vaṭṭatī</hi>ti sāmikānaṃ anālayattā vuttaṃ, te ca yadi gahaṇakāle disvā sālayā hutvā vārenti, gahetuṃ na vaṭṭatiyeva. <hi rend="bold">‘‘Dehī’’ti vutte dātabbamevāti</hi> ‘‘dehī’’ti vutte ‘‘dassāmī’’ti ābhogaṃ katvā gacchantassa ‘‘dehī’’ti avutte adatvā gamane āpatti natthi. Pacchāpi tehi codite dātabbameva.</p>

<p rend="bodytext"><hi rend="bold">Adisvā gacchati, bhaṇḍadeyya</hi>nti suddhacittena gatassa bhaṇḍadeyyaṃ. Ārakkhaṭṭhānampi suddhacittena atikkamitvā theyyacitte uppannepi avahāro natthi <pb ed="M" n="1.0185" /> ārakkhaṭṭhānassa atikkantattā. Keci pana ‘‘yattha katthaci nītānampi dārūnaṃ araññasāmikānaññeva santakattā puna theyyacittaṃ uppādetvā gacchati, pārājikamevā’’ti vadanti, taṃ na yuttaṃ ‘‘ārakkhaṭṭhānaṃ patvā…pe… assatiyā atikkamatī’’ti, sahasā taṃ ṭhānaṃ atikkamatītiādinā (pārā. aṭṭha. 1.107) ca ārakkhaṭṭhānātikkameyeva āpattiyā vuccamānattā, ārakkhaṭṭhānātikkamameva sandhāya ‘‘idaṃ pana theyyacittena pariharantassa ākāsena gacchatopi pārājikamevā’’ti vuttaṃ. Yañca ‘‘yattha katthaci nītānampi dārūnaṃ araññasāmikānaññeva santakattā’’ti kāraṇaṃ vuttaṃ, tampi ārakkhaṭṭhānato bahi pārājikāpajjanassa kāraṇaṃ na hoti bhaṇḍadeyyabhāvasseva kāraṇattā. Tesaṃ santakatteneva hi bahi katassāpi bhaṇḍadeyyaṃ jātaṃ, itarathā ca bhaṇḍadeyyampi na siyā suṅkaghātātikkame viya. Addhikehi dinnameva suṅkikānaṃ santakaṃ hoti, nādinnaṃ, tena taṃ ṭhānaṃ yato kutoci paccayato suddhacittena atikkantassa bhaṇḍadeyyampi na hoti. Idha pana araññasāmikānaṃ santakattā sabbatthāpi bhaṇḍadeyyameva hoti, tenevetaṃ araññe ārakkhaṭṭhānaṃ suṅkaghātatopi garutaraṃ <pb ed="V" n="1.0162" /> jātaṃ. Yadi hi ārakkhaṭṭhānato bahipi theyyacitte sati avahāro bhaveyya, ārakkhaṭṭhānaṃ patvātiādinā ṭhānaniyamo niratthako siyā yattha katthaci theyyacitte uppanne pārājikanti vattabbato. Tasmā ārakkhaṭṭhānato bahi theyyacittena gacchantassa avahāro na bhavati evāti niṭṭhamettha gantabbaṃ. <hi rend="bold">Idaṃ pana theyyacittena pariharantassā</hi>ti yasmiṃ padese atikkante tesaṃ araññaṃ ārakkhaṭṭhānañca atikkanto nāma hoti, taṃ padesaṃ ākāsenāpi atikkamanavasena gacchantassāpīti attho.</p>

<p rend="subhead">Udakakathāvaṇṇanā</p>

<p rend="bodytext" n="108"><hi rend="paranum">108</hi><hi rend="dot">.</hi> Udakakathāyaṃ mahākucchikā udakacāṭi <hi rend="bold">udakamaṇiko,</hi> ‘‘samekhalā cāṭi udakamaṇiko’’tipi vadanti. <hi rend="bold">Tatthā</hi>ti tesu bhājanesu. <hi rend="bold">Bhūtagāmena saddhimpī</hi>ti <hi rend="bold">pi</hi>-saddena akappiyapathavimpi saṅgaṇhāti. <hi rend="bold">Taḷākarakkhaṇatthāyā</hi>ti ‘‘mahodakaṃ āgantvā taḷākamariyādaṃ mā chindī’’ti taḷākarakkhaṇatthaṃ. <hi rend="bold">Nibbahanaudaka</hi>nti ettha taḷākassa ekena unnatena passena adhikajalaṃ nibbahati nigacchati etenāti ‘‘nibbahana’’nti adhikajalanikkhamanamātikā <pb ed="M" n="1.0186" /> vuccati. Tattha gacchamānaṃ udakaṃ nibbahanaudakaṃ nāma. <hi rend="bold">Niddhamanatumba</hi>nti sassādīnaṃ atthāya iṭṭhakādīhi kataṃ udakanikkhamanapanāḷi. <hi rend="bold">Mariyādaṃ dubbalaṃ katvā</hi>ti ettha dubbalaṃ akatvāpi yathāvuttappayoge kate mariyādaṃ chinditvā nikkhantaudakagghānurūpena avahārena kattabbameva. <hi rend="bold">Yattakaṃ tappaccayā sassaṃ uppajjatī</hi>ti bījakasikammādibbayaṃ ṭhapetvā yaṃ adhikalābhaṃ uppajjati, taṃ sandhāya vuttaṃ. Na hi tehi kātabbaṃ vayakaraṇampi etassa dātabbaṃ. Idañca taruṇasasse jāte udakaṃ vināsentassa yujjati, sasse pana sabbathā akateyeva udakaṃ vināsentena ca udakagghameva dātabbaṃ, na tappaccayā sakalaṃ sassaṃ tena vināsitabhaṇḍasseva bhaṇḍadeyyattā, itarathā vāṇijjādiatthāya parehi ṭhapitabhaṇḍaṃ avaharantassa tadubhayampi gahetvā bhaṇḍagghaṃ kātabbaṃ siyā, tañca na yuttanti amhākaṃ khanti. <hi rend="bold">Sāmikānaṃ dhuranikkhepenā</hi>ti ettha ekassa santake taḷāke khette ca jāte tasseva dhuranikkhepena pārājikaṃ, yadi pana taṃ taḷākaṃ sabbasādhāraṇaṃ, khettāni pāṭipuggalikāni, tassa tassa puggalasseva dhuranikkhepe avahāro, atha khettānipi sabbasādhāraṇāni, sabbesaṃ dhuranikkhepeyeva pārājikaṃ, nāsatīti daṭṭhabbaṃ.</p>

<p rend="bodytext"><hi rend="bold">Aniggate</hi>ti anikkhante, taḷākeyeva ṭhiteti attho. <hi rend="bold">Paresaṃ mātikāmukha</hi>nti khuddakamātikāmukhaṃ. <hi rend="bold">Asampattevā</hi>ti taḷākato nikkhamitvā mahāmātikāyaṃ eva ṭhite. <hi rend="bold">Anikkhante baddhā subaddhā</hi>ti taḷākato anikkhante bhaṇḍadeyyampi na hoti sabbasādhāraṇattā udakassāti <pb ed="V" n="1.0163" /> adhippāyo. Nikkhante pana pāṭipuggalikaṃ hotīti āha ‘‘nikkhante baddhā bhaṇḍadeyya’’nti. Idha pana khuddakamātikāyaṃ appaviṭṭhattā avahāro na jāto, ‘‘taḷākato aniggate paresaṃ mātikāmukhaṃ asampattevā’’ti heṭṭhā vuttassa vikappadvayassa ‘‘anikkhante baddhā subaddhā, nikkhante baddhā bhaṇḍadeyya’’nti idaṃ dvayaṃ yathākkamena yojanatthaṃ vuttaṃ. <hi rend="bold">Natthi avahāro</hi>ti ettha ‘‘avahāro natthi, bhaṇḍadeyyaṃ pana hotī’’ti keci vadanti, taṃ na yuttaṃ. <hi rend="bold">Vatthuṃ…pe… na sametī</hi>ti ettha taḷākagataudakassa sabbasādhāraṇattā parasantakavatthu na hotīti adhippāyo.</p>

<p rend="subhead">Dantaponakathāvaṇṇanā</p>

<p rend="bodytext" n="109"><hi rend="paranum">109</hi><hi rend="dot">.</hi> Dantakaṭṭhakathāyaṃ <pb ed="M" n="1.0187" /><hi rend="bold">tato paṭṭhāya avahāro natthī</hi>ti ‘‘yathāsukhaṃ bhikkhusaṅgho paribhuñjatū’’ti abhājetvāva yāvadicchakaṃ gahaṇatthameva ṭhapitattā arakkhitattā sabbasādhāraṇattā ca aññaṃ saṅghikaṃ viya na hotīti theyyacittena gaṇhantassāpi natthi avahāro. <hi rend="bold">Khādantu, puna sāmaṇerā āharissantīti keci</hi> therā vadeyyunti yojetabbaṃ.</p>

<p rend="subhead">Vanappatikathāvaṇṇanā</p>

<p rend="bodytext" n="110"><hi rend="paranum">110</hi><hi rend="dot">.</hi> Vanappatikathāyaṃ <hi rend="bold">sandhāritattā</hi>ti chinnassa rukkhassa patituṃ āraddhassa sandhāraṇamattena vuttaṃ, na pana maricavalliādīhi pubbe veṭhetvā ṭhitabhāvena. Tādise hi chinnepi avahāro natthi araññaṭṭhakathāyaṃ veṭhitavalliyaṃ viya. <hi rend="bold">Ujukameva tiṭṭhatī</hi>ti iminā sabbaso chindanameva valliādīhi asambaddhassa rukkhassa ṭhānācāvanaṃ pubbe viya ākāsādīsu phuṭṭhasakalapadesato mocananti āveṇikamidha ṭhānācāvanaṃ dasseti. Keci pana ‘‘rukkhabhārena kiñcideva bhassitvā ṭhitattā hotiyeva ṭhānācāvana’’nti vadanti, tanna, rukkhena phuṭṭhassa sakalassa ākāsapadesassa pañcahi chahi vā ākārehi anatikkamitattā. <hi rend="bold">Vātamukhaṃ sodhetī</hi>ti yathā vāto āgantvā rukkhaṃ pāteti, evaṃ vātassa āgamanamaggaṃ rundhitvā ṭhitāni sākhāgumbādīni chinditvā apanento sodheti. <hi rend="bold">Maṇḍūkakaṇṭakaṃ vā</hi>ti maṇḍūkānaṃ naṅguṭṭhe aggakoṭiyaṃ ṭhitakaṇṭakanti vadanti, eke ‘‘visamacchakaṇṭaka’’ntipi vadanti.</p>

<p rend="subhead">Haraṇakakathāvaṇṇanā</p>

<p rend="bodytext" n="111"><hi rend="paranum">111</hi><hi rend="dot">.</hi> Haraṇakakathāyaṃ <pb ed="V" n="1.0164" /><hi rend="bold">haraṇaka</hi>nti vatthusāminā hariyamānaṃ. <hi rend="bold">So ca pādaṃ agghati, pārājikamevāti</hi> ‘‘antaṃ na gaṇhissāmī’’ti asallakkhitattā sāmaññato ‘‘gaṇhissāmi eta’’nti sallakkhitasseva paṭassa ekadesatāya tampi gaṇhitukāmovāti pārājikaṃ vuttaṃ. <hi rend="bold">Sabhaṇḍahāraka</hi>nti sahabhaṇḍahārakaṃ, sakārādesassa vikappattā saha saddova ṭhito, bhaṇḍahārakena saha taṃ bhaṇḍanti attho. <hi rend="bold">Sāsaṅko</hi>ti ‘‘yadi upasaṅkamitvā <pb ed="M" n="1.0188" /> bhaṇḍaṃ gaṇhissāmi, āvudhena maṃ pahareyyā’’ti bhayena sañjātāsaṅko. <hi rend="bold">Ekamantaṃ paṭikkammā</hi>ti bhayeneva anupagantvā maggato sayaṃ paṭikkamma. <hi rend="bold">Santajjetvā</hi>ti pharusavācāya ceva āvudhaparivattanādikāyavikārena ca santajjetvā. <hi rend="bold">Anajjhāvutthaka</hi>nti apariggahitakaṃ. Ālayena anadhimuttampi bhaṇḍaṃ anajjhāvutthakaṃ nāma hotīti āha ‘‘āharāpente dātabba’’nti, iminā paṭhamaṃ pariccattālayānampi yadi pacchāpi sakasaññā uppajjati, tesaññeva taṃ bhaṇḍaṃ hoti, balakkārenāpi sakasaññāya tassa gahaṇe doso natthi, adadantasseva avahāroti dasseti. Yadi pana sāmino ‘‘pariccattaṃ mayā paṭhamaṃ, idāni mama santakaṃ vā etaṃ, no’’ti āsaṅkā hoti, balakkārena gahetuṃ na vaṭṭati sakasaññābaleneva puna gahetabbabhāvassa āpannattā. ‘‘Adentassa pārājika’’nti vacanato corassa sakasaññāya vijjamānāyapi sāmikesu sālayesu adātuṃ na vaṭṭatīti dīpitaṃ hoti. <hi rend="bold">Aññesū</hi>ti mahāpaccariyādīsu. <hi rend="bold">Vicāraṇāyeva natthī</hi>ti iminā tatthāpi paṭikkhepābhāvato ayameva atthoti dasseti.</p>

<p rend="subhead">Upanidhikathāvaṇṇanā</p>

<p rend="bodytext" n="112"><hi rend="paranum">112</hi><hi rend="dot">.</hi> Upanidhikathāyaṃ saṅgopanatthāya attano hatthe nikkhittassa bhaṇḍassa guttaṭṭhāne paṭisāmanappayogaṃ vinā nāhaṃ gaṇhāmītiādinā aññasmiṃ payoge akate rajjasaṅkhobhādikāle ‘‘na dāni tassa dassāmi, na mayhaṃ dāni dassatī’’ti ubhohipi sakasakaṭṭhāne nisīditvā dhuranikkhepe katepi avahāro natthi. Keci panettha ‘‘pārājikameva paṭisāmanappayogassa katattā’’ti vadanti, taṃ tesaṃ matimattaṃ, na sārato paccetabbaṃ. Paṭisāmanakāle hissa theyyacittaṃ natthi, ‘‘na dāni tassa dassāmī’’ti theyyacittuppattikkhaṇe pana sāmino dhuranikkhepacittuppattiyā hetubhūto kāyavacīpayogo natthi, yena so āpattiṃ āpajjeyya. Na hi akiriyasamuṭṭhānāyaṃ āpattīti. <hi rend="bold">Dāne saussāho, rakkhati tāvā</hi>ti avahāraṃ sandhāya avuttattā nāhaṃ gaṇhāmītiādinā musāvādakaraṇe pācittiyameva hoti, na dukkaṭaṃ <pb ed="V" n="1.0165" /> theyyacittābhāvena sahapayogassāpi abhāvatoti gahetabbaṃ. <hi rend="bold">Yadipi mukhena dassāmīti vadati…pe… pārājika</hi>nti ettha katarapayogena āpatti, na tāva paṭhamena bhaṇḍapaṭisāmanappayogena tadā theyyacittābhāvā, nāpi ‘‘dassāmī’’ti <pb ed="M" n="1.0189" /> kathanappayogena tadā theyyacitte vijjamānepi payogassa kappiyattāti? Vuccate – sāminā ‘‘dehī’’ti bahuso yāciyamānopi adatvā yena payogena attano adātukāmataṃ sāmikassa ñāpeti, yena ca so ‘‘adātukāmo ayaṃ vikkhipatī’’ti ñatvā dhuraṃ nikkhipati, teneva payogenassa āpatti. Na hettha upanikkhittabhaṇḍe pariyāyena mutti atthi. Adātukāmatāya hi kadā te dinnaṃ, kattha te dinnantiādipariyāyavacanenāpi sāmikassa dhure nikkhipāpite āpattiyeva. Teneva <hi rend="bold">aṭṭhakathāyaṃ</hi> vuttaṃ – ‘‘kiṃ tumhe bhaṇatha…pe… evaṃ ubhinnaṃ dhuranikkhepena bhikkhuno pārājika’’nti (pārā. aṭṭha. 1.111). Parasantakassa parehi gaṇhāpane eva pariyāyato mutti, na sabbatthāti gahetabbaṃ. <hi rend="bold">Attano hatthe nikkhittattā</hi>ti ettha attano hatthe sāminā dinnatāya bhaṇḍāgārikaṭṭhāne ṭhitattā ca ṭhānācāvanepi natthi avahāro, theyyacittena pana gahaṇe dukkaṭato na muccatīti veditabbaṃ.</p>

<p rend="bodytext"><hi rend="bold">Eseva nayo</hi>ti uddhāreyeva corassa pārājikaṃ, kasmā? Aññehi sādhāraṇassa abhiññāṇassa vuttattā. <hi rend="bold">Aññaṃ tādisameva gaṇhante yujjatī</hi>ti saññāṇato okāsato ca tena sadisameva aññaṃ gaṇhante yujjati, corena sallakkhitappadesato taṃ apanetvā kehici tattha tādise aññasmiṃ patte ṭhapite taṃ gaṇhanteyeva yujjatīti adhippāyo, tena corena divā sallakkhitapattaṃ aññattha apanetvā tadaññe tādise patte tattha ṭhapitepi corassa pacchā rattibhāge uppajjamānaṃ theyyacittaṃ divā sallakkhitappadese ṭhapitaṃ aññaṃ tādisaṃ pattameva ālambitvā uppajjatīti dassitaṃ hoti. <hi rend="bold">Padavārenā</hi>ti therena nīharitvā dinnaṃ pattaṃ gahetvā gacchato corassa padavārena. <hi rend="bold">Atādisameva gaṇhante yujjatī</hi>ti atādisassa therena gahaṇakkhaṇe avahārābhāvato pacchā hatthapattaṃ ‘‘ta’’nti vā ‘‘añña’’nti vā saññāya ‘‘idaṃ gahetvā gacchāmī’’ti gamane padavāreneva avahāro yujjatīti adhippāyo.</p>

<p rend="bodytext"><hi rend="bold">Pārājikaṃ natthī</hi>ti padavārepi pārājikaṃ natthi upanidhibhaṇḍe viyāti gahetabbaṃ. <hi rend="bold">Gāmadvāra</hi>nti bahigāme vihārassa patiṭṭhitattā gāmappavesassa ārambhappadesadassanavasena vuttaṃ, antogāmanti attho. <hi rend="bold">Dvinnampi uddhāreyeva</hi><pb ed="M" n="1.0190" /><hi rend="bold">pārājika</hi>nti therassa abhaṇḍāgārikattā vuttaṃ. Yadi hi so bhaṇḍāgāriko bhaveyya, sabbampi upanikkhittameva siyā, upanikkhittabhaṇḍe ca theyyacittena gaṇhatopi na tāva therassa avahāro hoti, corasseva avahāro. <hi rend="bold">Ubhinnampi dukkaṭa</hi>nti <pb ed="V" n="1.0166" /> therassa attano santakatāya corassa sāmikena dinnattā avahāro na jāto, ubhinnampi asuddhacittena gahitattā dukkaṭanti attho.</p>

<p rend="bodytext"><hi rend="bold">Āṇattiyā gahitattā</hi>ti ‘‘pattacīvaraṃ gaṇhā’’ti evaṃ therena kataāṇattiyā gahitattā. <hi rend="bold">Aṭaviṃ pavisati, padavārena kāretabbo</hi>ti ‘‘pattacīvaraṃ gaṇha, asukaṃ nāma gāmaṃ gantvā piṇḍāya carissāmā’’ti therena vihārato paṭṭhāya gāmamaggepi sakalepi gāme vicaraṇassa niyamitattā maggato okkamma gacchantasseva padavārena āpatti vuttā. Vihārassa hi parabhāge upacārato paṭṭhāya yāva tassa gāmassa parato upacāro, tāva sabbaṃ daharassa therāṇattiyā sañcaraṇūpacārova hoti, na pana tato paraṃ. Teneva ‘‘upacārātikkame pārājikaṃ. Gāmūpacārātikkame pārājika’’nti ca vuttaṃ. Paṭinivattane cīvaradhovanādiatthāya pesanepi eseva nayo. <hi rend="bold">Aṭṭhatvā anisīditvā</hi>ti ettha vihāraṃ pavisitvā sīsādīsu bhāraṃ bhūmiyaṃ anikkhipitvā tiṭṭhanto vā nisīdanto vā vissamitvā theyyacitte vūpasante puna theyyacittaṃ uppādetvā gacchati ce, pāduddhārena kāretabbo. Sace bhūmiyaṃ nikkhipitvā puna taṃ gahetvā gacchati, uddhārena kāretabbo. Kasmā? Āṇāpakassa āṇattiyā yaṃ kattabbaṃ, tassa tāvatā pariniṭṭhitattā. ‘‘Asukaṃ nāma gāma’’nti aniyametvā ‘‘antogāmaṃ gamissāmā’’ti avisesena vutte vihārasāmantā pubbe piṇḍāya paviṭṭhapubbā sabbe gocaragāmāpi khettamevāti vadanti. <hi rend="bold">Sesa</hi>nti maggukkamanavihārābhimukhagamanādi sabbaṃ. <hi rend="bold">Purimasadisamevā</hi>ti anāṇattiyā gahitepi sāmikassa kathetvā gahitattā heṭṭhā vuttavihārūpacārādi sabbaṃ khettamevāti katvā vuttaṃ. <hi rend="bold">Eseva nayo</hi>ti antarāmagge theyyacittaṃ uppādetvātiādinā (pārā. aṭṭha. 1.112) vuttaṃ nayaṃ atidisati.</p>

<p rend="bodytext"><hi rend="bold">Nimitte vā kate</hi>ti cīvaraṃ me kiliṭṭhaṃ, ko nu kho rajitvā dassatītiādinā nimitte kate. <hi rend="bold">Vuttanayenevā</hi>ti anāṇattassa therena <pb ed="M" n="1.0191" /> saddhiṃ pattacīvaraṃ gahetvā gamanavāre vuttanayeneva. <hi rend="bold">Ekapasse</hi>ti vihārassa mahantatāya attānaṃ adassetvā ekasmiṃ passe. <hi rend="bold">Theyyacittena paribhuñjanto jīrāpetī</hi>ti theyyacitte uppanne ṭhānācāvanaṃ akatvā nivatthapārutanīhāreneva paribhuñjanto jīrāpeti, ṭhānā cāventassa pana theyyacitte sati pārājikameva sīse bhāraṃ khandhe karaṇādīsu viya (pārā. 101). <hi rend="bold">Yathā vā tathā vā nassatī</hi>ti aggiādinā nassati, <hi rend="bold">añño vā kocī</hi>ti iminā yena ṭhapitaṃ, sopi saṅgahitoti veditabbaṃ.</p>

<p rend="bodytext"><hi rend="bold">Itarassā</hi>ti <pb ed="V" n="1.0167" /> corassa. <hi rend="bold">Itaraṃ gaṇhato uddhāre pārājika</hi>nti ettha ‘‘pavisitvā tava sāṭakaṃ gaṇhāhī’’ti imināva upanidhibhāvato mocitattā, sāmikassa itaraṃ gaṇhato attano sāṭake ālayassa sabbhāvato ca ‘‘uddhāre pārājika’’nti vuttaṃ. Sāmiko ce ‘‘mama santakaṃ idaṃ vā hotu, aññaṃ vā, kiṃ tena, alaṃ mayhaṃ iminā’’ti evaṃ suṭṭhu nirālayo hoti, corassa pārājikaṃ natthīti gahetabbaṃ. <hi rend="bold">Na jānantī</hi>ti tena vuttavacanaṃ asuṇantā na jānanti. <hi rend="bold">Eseva nayo</hi>ti ettha sace jānitvāpi cittena na sampaṭicchanti, eseva nayoti daṭṭhabbaṃ. <hi rend="bold">Paṭikkhipantī</hi>ti ettha cittena paṭikkhepopi saṅgahitovāti veditabbaṃ. <hi rend="bold">Upacāre vijjamāne</hi>ti bhaṇḍāgārassa samīpe uccārapassāvaṭṭhāne vijjamāne. <hi rend="bold">Mayi ca mate saṅghassa ca senāsane vinaṭṭhe</hi>ti ettha ‘‘taṃ māressāmā’’ti ettake vuttepi vivarituṃ vaṭṭati gilānapakkhe ṭhitattā avisayoti vuttattā. Maraṇato hi paraṃ gelaññaṃ avisayattañca natthi. ‘‘Dvāraṃ chinditvā parikkhāraṃ harissāmā’’ti ettake vuttepi vivarituṃ vaṭṭatiyeva. <hi rend="bold">Sahāyehi bhavitabba</hi>nti tehipi bhikkhācārādīhi pariyesitvā attano santakepi kiñci kiñci dātabbanti vuttaṃ hoti. <hi rend="bold">Ayaṃ sāmīcī</hi>ti bhaṇḍāgāre vasantānaṃ idaṃ vattaṃ.</p>

<p rend="bodytext"><hi rend="bold">Lolamahāthero</hi>ti mando momūho ākiṇṇavihārī. <hi rend="bold">Itarehī</hi>ti tasmiṃyeva gabbhe vasantehi itarabhikkhūhi. Vihārarakkhaṇavāre niyutto <hi rend="bold">vihāravāriko,</hi> vuḍḍhapaṭipāṭiyā attano vāre vihārarakkhaṇako. <hi rend="bold">Nivāpa</hi>nti bhattavetanaṃ. <hi rend="bold">Corānaṃ paṭipathaṃ gatesū</hi>ti corānaṃ āgamanaṃ ñatvā ‘‘paṭhamataraññeva gantvā saddaṃ karissāmā’’ti corānaṃ abhimukhaṃ <pb ed="M" n="1.0192" /> gatesu, ‘‘corehi haṭabhaṇḍaṃ āharissāmā’’ti tadanupathaṃ gatesupi eseva nayo. <hi rend="bold">Nibaddhaṃ katvā</hi>ti ‘‘asukakule yāgubhattaṃ vihāravārikānaññevā’’ti evaṃ niyamanaṃ katvā. <hi rend="bold">Dve tisso yāgusalākā cattāri pañca salākabhattāni ca labhamānovā</hi>ti idaṃ nidassanamattaṃ, tato ūnaṃ vā hotu adhikaṃ vā attano veyyāvaccakarassa ca yāpanamattaṃ labhanameva pamāṇanti gahetabbaṃ. <hi rend="bold">Nissitake jaggentī</hi>ti tehi vihāraṃ jaggāpentīti attho. <hi rend="bold">Asahāyakassā</hi>ti sahāyarahitassa. <hi rend="bold">Attadutiyassā</hi>ti appicchassa attā sarīrameva dutiyo assa nāññoti attadutiyo. Tadubhayassāpi atthassa vibhāvanaṃ <hi rend="bold">yassā</hi>tiādi, etena sabbena ekekassa vāro na pāpetabboti dassitanti veditabbaṃ. <hi rend="bold">Pākavattatthāyā</hi>ti niccaṃ pacitabbayāgubhattasaṅkhātavattatthāya. <hi rend="bold">Ṭhapentī</hi>ti dāyakā ṭhapenti. <hi rend="bold">Taṃ gahetvā</hi>ti taṃ ārāmikādīhi diyyamānaṃ bhāgaṃ gahetvā. <hi rend="bold">Na gāhāpetabbo</hi>ti ettha abbhokāsikassāpi attano adhikaparikkhāro vā ṭhapito atthi, cīvarādisaṅghikabhāgepi ālayo vā atthi, sopi gāhāpetabbova. <hi rend="bold">Diguṇa</hi>nti aññehi labbhamānato diguṇaṃ. <hi rend="bold">Pakkhavārenā</hi>ti aḍḍhamāsavārena.</p>

<p rend="subhead">Suṅkaghātakathāvaṇṇanā</p>

<p rend="bodytext" n="113"><hi rend="paranum">113</hi><hi rend="dot">.</hi> Suṅkaghātakathāyaṃ <pb ed="V" n="1.0168" /> suṅkaṃ yattha rājapurisā hananti adadantānaṃ santakaṃ acchinditvāpi gaṇhanti, taṃ ṭhānaṃ <hi rend="bold">suṅkaghāta</hi>nti evampi attho daṭṭhabbo. Vuttamevatthaṃ pākaṭaṃ kātuṃ <hi rend="bold">tañhī</hi>tiādi vuttaṃ. <hi rend="bold">Dutiyaṃ pādaṃ atikkāmetī</hi>ti ettha paṭhamapādaṃ paricchedato bahi ṭhapetvā dutiyapāde uddhaṭamatte <hi rend="bold">pārājikaṃ</hi>. Uddharitvā bahi aṭṭhapitepi bahi ṭhito eva nāma hotīti katvā evaṃ sabbattha padavāresupīti daṭṭhabbaṃ. <hi rend="bold">Parivattitvā abbhantarimaṃ bahi ṭhapeti, pārājika</hi>nti idaṃ sayaṃ bahi ṭhatvā paṭhamaṃ abbhantarimaṃ ukkhipitvā vā samakaṃ ukkhipitvā vā parivattanaṃ sandhāya vuttaṃ. Bahi ṭhatvā ukkhittamatte hi sabbaṃ bahigatameva hotīti. Sace pana so bahi ṭhatvāpi bāhirapuṭakaṃ paṭhamaṃ anto ṭhapetvā pacchā abbhantarimaṃ ukkhipitvā bahi ṭhapeti, tadāpi ekābaddhatāya avijahitattā avahāro na dissati. Keci pana ‘‘bhūmiyaṃ patitvā vattantaṃ puna anto pavisati, pārājikamevāti (pārā. aṭṭha. 1.113) vuttattā bāhirapuṭake <pb ed="M" n="1.0193" /> antopaviṭṭhepi bahigatabhāvato na muccati, antogataṃ pana puṭakaṃ paṭhamaṃ, pacchā eva vā bahi ṭhapitamatte vā pārājikamevā’’ti vadanti, taṃ na yuttaṃ. Bahi bhūmiyaṃ pātitassa kenaci saddhiṃ ekābaddhatāya abhāvena antopaviṭṭhepi pārājikamevāti vattuṃ yuttaṃ, idaṃ pana ekābaddhattā tena saddhiṃ na sameti. Tasmā yathā antobhūmigatena ekābaddhatā na hoti, evaṃ ubhayassāpi bahigatabhāve sādhiteyeva avahāroti viññāyati, vīmaṃsitvā gahetabbaṃ. Ye pana parivattitvāti imassa nivattitvāti atthaṃ vadanti, tehi pana abbhantarimaṃ bahi ṭhapetīti ayamattho gahito hotīti tattha saṅkāyeva natthi. <hi rend="bold">Ekābaddha</hi>nti kājakoṭiyaṃ rajjuyā bandhanaṃ sandhāya vuttaṃ. <hi rend="bold">Abandhitvā kājakoṭiyaṃ ṭhapitamattameva hoti, pārājika</hi>nti bahi gahitakājakoṭiyaṃ ṭhapitaṃ yadi pādaṃ agghati, pārājikameva, antoṭhapitena ekābaddhatāya abhāvāti adhippāyo. <hi rend="bold">Gacchante yāne vā…pe… ṭhapetī</hi>ti suṅkaghātaṃ pavisitvā appavisitvā vā ṭhapeti. <hi rend="bold">Suṅkaṭṭhānassa bahi ṭhita</hi>nti yānādīhi nīhaṭattā bahi ṭhitaṃ. Keci pana ‘‘bahi ṭhapita’’nti pāṭhaṃ vikappetvā suṅkaṭṭhānato pubbeva bahi ṭhapitanti atthaṃ vadanti, taṃ na sundaraṃ; suṅkaṭṭhāne pavisitvā yāne ṭhapitepi pavattitvā gate viya dosābhāvato. Yo pana suṅkaṭṭhānassa antova pavisitvā ‘‘suṅkaṭṭhāna’’nti ñatvā theyyacittena āgatamaggena paṭinivattitvā gacchati, tassāpi yadi tena disābhāgena gacchantānampi hatthato suṅkaṃ gaṇhanti, pārājikameva. <hi rend="bold">Imasmiṃ ṭhāne</hi>ti yānādīhi nīharaṇe. <hi rend="bold">Tatrā</hi>ti tasmiṃ eḷakalomasikkhāpade (pārā. 571 ādayo).</p>

<p rend="subhead">Pāṇakathāvaṇṇanā</p>

<p rend="bodytext" n="114"><hi rend="paranum">114</hi><hi rend="dot">.</hi> Pāṇakathāyaṃ <pb ed="V" n="1.0169" /><hi rend="bold">āṭhapito</hi>ti mātāpitūhi iṇaṃ gaṇhantehi ‘‘yāva iṇadānā ayaṃ tumhākaṃ santike hotū’’ti iṇadāyakānaṃ niyyātito. <hi rend="bold">Avahāro natthī</hi>ti mātāpitūhi puttassa apariccattattā mātāpitūnañca asantakattā avahāro natthi. <hi rend="bold">Dhanaṃ pana gataṭṭhāne vaḍḍhatī</hi>ti iminā āṭhapetvā gahitadhanaṃ vaḍḍhiyā saha āṭhapitaputtahārakassa gīvāti dassitanti vadanti. <hi rend="bold">Dāsassa jāto</hi>ti ukkaṭṭhalakkhaṇaṃ dassetuṃ vuttaṃ. Dāsikucchiyaṃ pana adāsassa jātopi ettheva saṅgahito <pb ed="M" n="1.0194" />. <hi rend="bold">Paradesato paharitvā</hi>ti paradesavilumpakehi rājacorādīhi paharitvā. <hi rend="bold">Sukhaṃ jīvāti vadatī</hi>ti theyyacittena sāmikānaṃ santikato palāpetukāmatāya vadati, tathā pana acintetvā kāruññena ‘‘sukhaṃ gantvā jīvā’’ti vadantassa natthi avahāro, gīvā pana hoti. <hi rend="bold">Dutiyapadavāre</hi>ti yadi dutiyapadaṃ avassaṃ uddharissati, bhikkhussa ‘‘palāyitvā sukhaṃ jīvā’’ti vacanakkhaṇeyeva pārājikaṃ. <hi rend="bold">Anāpatti pārājikassā</hi>ti tassa vacanena vegavaḍḍhane akatepi dukkaṭā na muccatīti dasseti. ‘‘Adinnaṃ theyyasaṅkhātaṃ ādiyeyyā’’ti (pārā. 89, 91) ādānasseva vuttattā vuttapariyāyena muccatīti.</p>

<p rend="subhead">Catuppadakathāvaṇṇanā</p>

<p rend="bodytext" n="117"><hi rend="paranum">117</hi><hi rend="dot">.</hi> Catuppadakathāyaṃ <hi rend="bold">pāḷiyaṃ āgatāvasesā</hi>ti pāḷiyaṃ āgatehi hatthi ādīhi aññe pasu-saddassa sabbasādhāraṇattā. <hi rend="bold">Bhiṅkacchāpa</hi>nti ‘‘bhiṅkā bhiṅkā’’ti saddāyanato evaṃ laddhanāmaṃ hatthipotakaṃ. <hi rend="bold">Antovatthumhī</hi>ti parikkhitte. <hi rend="bold">Bahinagare ṭhitassā</hi>ti parikkhittanagaraṃ sandhāya vuttaṃ, aparikkhittanagare pana antonagare ṭhitassāpi ṭhitaṭṭhānameva ṭhānaṃ. <hi rend="bold">Khaṇḍadvāra</hi>nti attanā khaṇḍitadvāraṃ. <hi rend="bold">Eko nipanno</hi>ti etthāpi bandhoti ānetvā sambandhitabbaṃ, tenāha ‘‘nipannassa dve’’ti. <hi rend="bold">Ghātetī</hi>ti ettha theyyacittena vināsentassa sahapayogattā dukkaṭamevāti vadanti.</p>

<p rend="subhead">Ocarakakathāvaṇṇanā</p>

<p rend="bodytext" n="118"><hi rend="paranum">118</hi><hi rend="dot">.</hi> Ocarakakathāyaṃ <hi rend="bold">pariyāyena hi adinnādānato muccatī</hi>ti idaṃ āṇattikapayogaṃ sandhāya vuttaṃ, sayameva pana abhiyuñjanādīsu pariyāyenapi mokkho natthi.</p>

<p rend="subhead">Oṇirakkhakathāvaṇṇanā</p>

<p rend="bodytext">Oṇirakkhakathāyaṃ <pb ed="V" n="1.0170" /><hi rend="bold">oṇi</hi>nti oṇītaṃ, ānītanti attho. Oṇirakkhassa santike ṭhapitabhaṇḍaṃ <hi rend="bold">upanidhi</hi> (pārā. 112) viya guttaṭṭhāne ṭhapetvā saṅgopanatthāya anikkhipitvā yathāṭhapitaṭṭhāne eva muhuttamattaṃ olokanatthāya ṭhapitattā tassa bhaṇḍassa ṭhānācāvanamattena oṇirakkhakassa pārājikaṃ hoti.</p>

<p rend="subhead">Saṃvidāvahārakathāvaṇṇanā</p>

<p rend="bodytext">Saṃvidāvahārakathāyaṃ <pb ed="M" n="1.0195" /><hi rend="bold">saṃvidhāyā</hi>ti saṃvidahitvā. <hi rend="bold">Tena nesaṃ dukkaṭāpattiyo</hi>ti āṇattivasena pārājikāpattiyā asambhave satīti vuttaṃ. Yadi hi tena āṇattā yathāṇattivasena haranti, āṇattikkhaṇe eva pārājikāpattiṃ āpajjanti. <hi rend="bold">Pāḷiyaṃ</hi> ‘‘sambahulā saṃvidahitvā eko bhaṇḍaṃ avaharati, āpatti sabbesaṃ pārājikassā’’ti (pārā. 118) etthāpi āṇāpakānaṃ āṇattikkhaṇeyeva āpatti, avahārakassa uddhāreti gahetabbo. <hi rend="bold">Sambahulā bhikkhū ekaṃ āṇāpenti ‘gacchetaṃ āharā’ti, tassuddhāre sabbesaṃ pārājika</hi>ntiādīsupi evameva attho gahetabbo. <hi rend="bold">Sāhatthikaṃ vā āṇattikassa āṇattikaṃ vā sāhatthikassa aṅgaṃ na hotī</hi>ti bhinnakālikattā aññamaññassa aṅgaṃ na hoti. Tathā hi sahatthā avaharantassa ṭhānācāvanakkhaṇe āpatti, āṇattiyā pana āṇattikkhaṇeyevāti bhinnakālikattā āpattiyoti.</p>

<p rend="subhead">Saṅketakammakathāvaṇṇanā</p>

<p rend="bodytext" n="119"><hi rend="paranum">119</hi><hi rend="dot">.</hi> Saṅketakammakathāyaṃ <hi rend="bold">ocarake vuttanayenevā</hi>ti ettha avassaṃ hāriye bhaṇḍetiādinā (pārā. aṭṭha. 1.118) vuttanayeneva. <hi rend="bold">Pāḷiyaṃ</hi> ‘‘taṃ saṅketaṃ pure vā pacchā vā’’ti tassa saṅketassa pure vā pacchā vāti attho. ‘‘Taṃ nimittaṃ pure vā pacchā vā’’ti etthāpi eseva nayo.</p>

<p rend="subhead">Nimittakammakathāvaṇṇanā</p>

<p rend="bodytext" n="120"><hi rend="paranum">120</hi><hi rend="dot">.</hi> Nimittakammakathāyaṃ akkhinikhaṇanādinimittakammaṃ pana lahukaṃ ittarakālaṃ, tasmā taṅkhaṇeyeva taṃ bhaṇḍaṃ avaharituṃ na sakkā. Nimittakammānantarameva gaṇhituṃ āraddhattā teneva <pb ed="V" n="1.0171" /> nimittena avaharatīti vuccati. Yadi evaṃ purebhattappayogova esoti vādo pamāṇabhāvaṃ āpajjatīti? Nāpajjati. Na hi <hi rend="bold">saṅketakammaṃ</hi> (pārā. 119) viya nimittakammaṃ kālaparicchedayuttaṃ. Kālavasena hi saṅketakammaṃ vuttaṃ, kiriyāvasena nimittakammanti ayameva tesaṃ viseso. ‘‘Taṃ nimittaṃ pure vā pacchā vā taṃ bhaṇḍaṃ avaharati, mūlaṭṭhassa anāpattī’’ti idaṃ pana nimittakaraṇato pure <pb ed="M" n="1.0196" /> gaṇhantassa ceva nimittakamme ca katepi gaṇhituṃ anārabhitvā pacchā sayameva gaṇhantassa ca vasena vuttaṃ.</p>

<p rend="subhead">Āṇattikathāvaṇṇanā</p>

<p rend="bodytext" n="121"><hi rend="paranum">121</hi><hi rend="dot">.</hi> Āṇattikathāyaṃ <hi rend="bold">asammohattha</hi>nti yasmā saṅketakammanimittakammāni karonto na kevalaṃ purebhattādikālasaṅketakammaṃ akkhinikhaṇanādinimittakammameva vā karoti, atha kho evaṃvaṇṇasaṇṭhānabhaṇḍaṃ gaṇhāti, bhaṇḍaniyamampi karoti, tvaṃ itthannāmassa pāvada, so aññassa pāvadatūtiādinā puggalapaṭipāṭiyā ca āṇāpeti, tasmā pubbaṇhādikālavasena akkhinikhaṇanādikiriyāvasena bhaṇḍapuggalapaṭipāṭivasena ca āṇatte etesu saṅketakammanimittakammesu visaṅketā visaṅketabhāve sammoho jāyati, tadapagamena asammohatthaṃ. <hi rend="bold">Yaṃ āṇāpakena nimittasaññaṃ katvā vutta</hi>nti pubbaṇhādīsu akkhinikhaṇanādīsu vā gahaṇatthaṃ āṇāpentena īdisavaṇṇasaṇṭhānādiyuttaṃ gaṇhāti evaṃ gahaṇassa nimittabhūtasaññāṇaṃ katvā yaṃ bhaṇḍaṃ vuttaṃ. <hi rend="bold">Ayaṃ yutti sabbatthā</hi>ti heṭṭhā vuttesu upari vakkhamānesu ca sabbattha āṇattippasaṅgesu āṇattikkhaṇeyeva pārājikādīnaṃ bhāvasaṅkhātā vinayayutti, sā ca āṇattassa kiriyāniṭṭhāpanakkhaṇe āṇāpakassa payoge theyyacittānaṃ abhāvā āṇattikkhaṇe ekā eva āpatti hotīti evaṃ upapattiyā pavattattā yuttīti vuttā. ‘‘Mūlaṭṭhassa thullaccaya’’nti vuttattā saṅgharakkhitena paṭiggahitepi buddharakkhitadhammarakkhitānaṃ dukkaṭameva, kasmā panettha ācariyassa thullaccayanti āha <hi rend="bold">‘‘mahājano hī’’</hi>tiādi. Mahājanoti ca buddharakkhitadhammarakkhitasaṅgharakkhite sandhāya vuttaṃ. <hi rend="bold">Mūlaṭṭhasseva dukkaṭa</hi>nti buddharakkhitassa dukkaṭaṃ. Idañca mūlaṭṭhassa thullaccayābhāvadassanatthaṃ paṭhamaṃ āṇattikkhaṇe dukkaṭaṃ sandhāya vuttaṃ, na pana saṅgharakkhitassa paṭiggahaṇapaccayā puna dukkaṭasambhavaṃ sandhāya. Na hi so ekapayogena dukkaṭadvayaṃ āpajjati. Keci pana ‘‘visaṅketattā <hi rend="bold">pāḷiyaṃ</hi> ‘mūlaṭṭhassā’ti avatvā ‘paṭiggaṇhāti, āpatti dukkaṭassā’ti sāmaññena vuttattā idaṃ saṅgharakkhitassa dukkaṭaṃ sandhāya vutta’’nti vadanti, taṃ kiñcāpi aṭṭhakathāya na sameti, pāḷito pana yuttaṃ viya dissati. Na hi tassa paṭiggahaṇappayoge anāpatti hotīti. Imināva heṭṭhā āgatavāresupi paṭiggaṇhantānaṃ <pb ed="M" n="1.0197" /><pb ed="V" n="1.0172" /> dukkaṭaṃ veditabbaṃ. ‘‘Paṇṇe vā silādīsu vā ‘coriyaṃ kātabba’nti likhitvā ṭhapite pārājikamevā’’ti keci vadanti, taṃ pana ‘‘asukassa gehe bhaṇḍa’’nti evaṃ niyametvā likhite yujjati, na aniyametvā likhiteti vīmaṃsitabbaṃ. <hi rend="bold">Maggānantaraphalasadisā</hi>ti iminā yathā ariyapuggalānaṃ maggānantare phale uppanne kilesapaṭippassaddhipariyosānaṃ bhāvanākiccaṃ nipphannaṃ nāma hoti, evametissā atthasādhakacetanāya uppannāya āṇattikiccaṃ nipphannamevāti dasseti, tenāha ‘‘tasmā ayaṃ āṇattikkhaṇeyeva pārājiko’’ti, āṇattivacīpayogasamuṭṭhāpakacetanākkhaṇeyeva pārājiko hotīti attho.</p>

<p rend="centre">Āṇattikathāvaṇṇanānayo niṭṭhito.</p>

<p rend="subhead">Āpattibhedavaṇṇanā</p>

<p rend="bodytext" n="122"><hi rend="paranum">122</hi><hi rend="dot">.</hi><hi rend="bold">Tattha tatthā</hi>ti bhūmaṭṭhathalaṭṭhādīsu. <hi rend="bold">Pāḷiyaṃ</hi> manussapariggahitaṃ sandhāya ‘‘parapariggahita’’nti vuttaṃ. Āmasati phandāpeti ṭhānā cāvetīti imehi tīhi padehi pubbapayogasahitaṃ pañcamaṃ avahāraṅgaṃ vuttaṃ, ṭhānā cāvetīti ca idaṃ upalakkhaṇamattaṃ. Āṇattikādayo sabbepi payogā dhuranikkhepo ca idha saṅgahetabbāvāti daṭṭhabbaṃ.</p>

<p rend="bodytext" n="125"><hi rend="paranum">125</hi><hi rend="dot">.</hi><hi rend="bold">Ṭhānācāvana</hi>nti idaṃ pāḷianusārato vuttaṃ dhuranikkhepassāpi saṅgahetabbato. Esa nayo uparipi sabbattha. Tattha hi na ca sakasaññīti iminā parapariggahitatā vuttā, na ca vissāsaggāhī na ca tāvakālikanti imehi parapariggahitasaññitā, tīhi vā etehi parapariggahitatā parapariggahitasaññitā ca vuttāti veditabbā. <hi rend="bold">Anajjhāvutthaka</hi>nti ‘‘mameda’’nti pariggahavasena anajjhāvutthakaṃ araññe dārutiṇapaṇṇādi. <hi rend="bold">Chaḍḍita</hi>nti paṭhamaṃ pariggahetvā pacchā anatthikatāya chaḍḍitaṃ yaṃ kiñci. <hi rend="bold">Chinnamūlaka</hi>nti naṭṭhaṃ pariyesitvā ālayasaṅkhātassa mūlassa chinnattā chinnamūlakaṃ. <hi rend="bold">Assāmika</hi>nti anajjhāvutthakādīhi tīhi ākārehi dassitaṃ assāmikavatthu. <hi rend="bold">Ubhayampī</hi>ti assāmikaṃ attano santakañca.</p>

<p rend="subhead">Anāpattibhedavaṇṇanā</p>

<p rend="bodytext" n="131"><hi rend="paranum">131</hi><hi rend="dot">.</hi><hi rend="bold">Tasmiṃyeva</hi><pb ed="M" n="1.0198" /><hi rend="bold">attabhāve nibbattā</hi>ti tasmiṃyeva matasarīre petattabhāvena nibbattā. <hi rend="bold">Rukkhādīsu laggitasāṭake vattabbameva natthī</hi>ti manussehi agopitaṃ sandhāya vuttaṃ, sace panetaṃ devālayacetiyarukkhādīsu <pb ed="V" n="1.0173" /> niyuttehi purisehi rakkhitagopitaṃ hoti, gahetuṃ na vaṭṭati. <hi rend="bold">Thoke khāyite…pe… gahetuṃ vaṭṭatī</hi>ti idaṃ adinnādānābhāvaṃ sandhāya vuttaṃ. Jighacchitapāṇinā khādiyamānamaṃsassa acchinditvā khādanaṃ nāma kāruññahānito lolabhāvato ca asāruppameva. Teneva hi ariyavaṃsikā attano patte bhattaṃ khādantampi sunakhādiṃ tajjetvā na vārenti, tiracchānānaṃ āmisadāne kusalaṃ viya tesaṃ āmisassa acchindanepi akusalamevāti gahetabbaṃ, teneva vakkhati ‘‘parānuddayatāya ca na gahetabba’’nti (pārā. aṭṭha. 1.140).</p>

<p rend="subhead">Pakiṇṇakakathāvaṇṇanā</p>

<p rend="bodytext">Bahu ekato dāruādibhāriyassa ekassa bhaṇḍassa ukkhipanakāle ‘‘gaṇhatha ukkhipathā’’ti vacīpayogena saddhiṃ kāyapayogasabbhāvaṭṭhānaṃ sandhāya ‘‘sāhatthikāṇattika’’nti vuttaṃ. ‘‘Tvaṃ etaṃ vatthuṃ gaṇha, ahaṃ añña’’nti evaṃ pavatte pana avahāre attanā gahitaṃ sāhatthikameva, parena gāhāpitaṃ āṇattikameva, teneva tadubhayagghena pañcamāsepi pārājikaṃ na hoti, ekekabhaṇḍagghavasena thullaccayādimeva hoti. Vuttañhi ‘‘sāhatthikaṃ vā āṇattikassa aṅgaṃ na hotī’’tiādi. Upanikkhittabhaṇḍaṃ bhaṇḍadeyyañca adātukāmatāya ‘‘demi dammī’’ti vikkhipanto tuṇhībhāvena viheṭhentopi tena tena kāyavikārādikiriyāya parassa dhuraṃ nikkhipāpesīti ‘‘kiriyāsamuṭṭhānañcā’’ti vuttaṃ.</p>

<p rend="centre">Padabhājanīyavaṇṇanānayo niṭṭhito.</p>

<p rend="subhead">Vinītavatthuvaṇṇanā</p>

<p rend="bodytext" n="135"><hi rend="paranum">135</hi><hi rend="dot">.</hi> Vinītavatthūsu <pb ed="M" n="1.0199" /> niruttiyeva taṃtaṃatthaggahaṇassa upāyatāya pathoti niruttipatho, tenevāha ‘‘vohāravacanamatte’’ti. <hi rend="bold">Yathākammaṃ gato</hi>ti tato petattabhāvato matabhāvaṃ dasseti. <hi rend="bold">Abbhuṇhe</hi>ti āsannamaraṇatāya sarīrassa uṇhasamaṅgitaṃ dasseti, tenevāha ‘‘allasarīre’’ti. Kuṇapabhāvaṃ upagatampi bhinnameva allabhāvato bhinnattā. <hi rend="bold">Visabhāgasarīre</hi>ti itthisarīre. <hi rend="bold">Sīse vā</hi>tiādi adhakkhake ubbhajāṇumaṇḍale padese cittavikārappattiṃ sandhāya vuttaṃ, yattha katthaci anāmasantena kataṃ sukatameva. Matasarīrampi hi yena kenaci ākārena sañcicca phusantassa anāmāsadukkaṭamevāti vadanti, taṃ yuttameva. Na hi apārājikavatthukepi cittādiitthirūpe bhavantaṃ dukkaṭaṃ pārājikavatthubhūte matitthisarīre nivattati.</p>

<p rend="subhead">Kusasaṅkāmanavatthukathāvaṇṇanā</p>

<p rend="bodytext" n="138"><hi rend="paranum">138</hi><hi rend="dot">.</hi><hi rend="bold">Balasā</hi>ti <pb ed="V" n="1.0174" /> balena. <hi rend="bold">Sāṭako bhavissati, gaṇhissāmī</hi>ti anāgatavacanaṃ pasibbakaggahaṇato puretaraṃ samuppannaparikappadassanavasena vuttaṃ. Gahaṇakkhaṇe pana ‘‘sāṭako ce, gaṇhāmī’’ti pasibbakaṃ gaṇhātīti evamettha adhippāyo gahetabbo, na pana bahi nīharitvā sāṭakabhāvaṃ ñatvā gahessāmīti, tenāha ‘‘uddhāreyeva pārājika’’nti. Itarathā ‘‘idāni na gaṇhāmi, pacchā andhakāre jāte vijānanakāle vā gaṇhissāmi, idāni olokento viya hatthagataṃ karomī’’ti gaṇhantassāpi gahaṇakkhaṇe avahāro bhaveyya, na ca taṃ yuttaṃ tadā gahaṇe sanniṭṭhānābhāvā. Sanniṭṭhāpakacetanāya eva hi pāṇātipātādiakusalaṃ viya. Na hi ‘‘pacchā vadhissāmī’’ti pāṇaṃ gaṇhantassa tadeva tasmiṃ matepi pāṇātipāto hoti vadhakacetanāya payogassa akatattā, evamidhāpi atthaṅgate sūriye avaharissāmītiādinā kālaparikappanavasena ṭhānā cāvitepi tadāpi avahāro na hoti <hi rend="bold">okāsaparikappe</hi> (pārā. aṭṭha. 1.138) viya, tasmiṃ pana yathāparikappitaṭṭhāne kāle āgate bhaṇḍaṃ bhūmiyaṃ anikkhipitvāpi theyyacittena gacchato padavārena avahāroti khāyati. Tasmā bhaṇḍaparikappo okāsaparikappo kālaparikappoti tividhopi parikappo <pb ed="M" n="1.0200" /> gahetabbo. <hi rend="bold">Aṭṭhakathāyaṃ</hi> pana okāsaparikappe samodhānetvā kālaparikappo visuṃ na vuttoti amhākaṃ khanti, vīmaṃsitvā gahetabbaṃ. <hi rend="bold">Padavārena kāretabbo</hi>ti bhūmiyaṃ anikkhipitvā vīmaṃsitattā vuttaṃ. <hi rend="bold">Pariyuṭṭhito</hi>ti anubaddho.</p>

<p rend="bodytext"><hi rend="bold">Parikappo dissatī</hi>ti gahaṇakkhaṇe parikappo dissati, na tadā tesaṃ matena avahāroti dasseti. <hi rend="bold">Disvā haṭattā parikappāvahāro na dissatī</hi>ti pacchā pana bahi vīmaṃsitvā sāṭakabhāvaṃ ñatvā tato pacchā theyyacittena haṭattā pubbe katassa parikappassa avahārānaṅgattā ‘‘sutta’’nti ñatvā haraṇe viya theyyāvahāro eva siyā. Tasmā parikappāvahāro na dissati. Sāṭako ce bhavissatītiādikassa parikappassa tadā avijjamānattā kevalaṃ avahāro eva, na parikappāvahāroti adhippāyo, tena bhaṇḍaparikappāvahārassa ‘‘sāṭako ce bhavissati, gahessāmī’’ti evaṃ bhaṇḍasanniṭṭhānābhāvakkhaṇeyeva pavattiṃ dasseti, tenāha ‘‘yaṃ parikappitaṃ, taṃ adiṭṭhaṃ parikappitabhāve ṭhitaṃyeva uddharantassa avahāro’’ti. Yadi evaṃ kasmā okāsapaappāvahāro bhaṇḍaṃ disvā avaharantassa parikappāvahāro siyāti? Nāyaṃ doso abhaṇḍavisayattā tassa parikappassa, pubbeva disvā ñātabhaṇḍasseva hi okāsaparikappo vutto. <hi rend="bold">Taṃ maññamāno taṃ avaharī</hi>ti idaṃ suttaṃ kiñcāpi ‘‘taññeveta’’nti niyametvā gaṇhantassa <pb ed="V" n="1.0175" /> vasena vuttaṃ, tathāpi ‘‘tañce gaṇhissāmī’’ti evaṃ pavatte imasmiṃ parikappepi ‘‘gaṇhissāmī’’ti gahaṇe niyamasabbhāvā avahāratthasādhakaṃ hotīti uddhaṭaṃ, teneva ‘‘sametī’’ti vuttaṃ.</p>

<p rend="bodytext"><hi rend="bold">Kecī</hi>ti mahāaṭṭhakathāyameva ekacce ācariyā. <hi rend="bold">Mahāpaccariyaṃ panā</hi>tiādināpi kecivādo gārayho, mahāaṭṭhakathāvādova yuttataroti dasseti.</p>

<p rend="bodytext"><hi rend="bold">Alaṅkārabhaṇḍa</hi>nti aṅgulimuddikādi. <hi rend="bold">Kusaṃ pātetvā</hi>ti vilīvamayaṃ vā tālapaṇṇādimayaṃ vā katasaññāṇaṃ pātetvā. Parakoṭṭhāsato kuse uddhaṭepi na tāva kusassa parivattanaṃ jātanti vuttaṃ ‘‘uddhāre rakkhatī’’ti. <hi rend="bold">Hatthato muttamatte pārājika</hi>nti iminā ṭhānācāvanaṃ dhuranikkhepañca vinā kusasaṅkāmanaṃ nāma visuṃ ekoyaṃ avahāroti dasseti. Sabbepi hi avahārā <pb ed="M" n="1.0201" /> sāhatthikāṇattikādhippāyayogehi nipphādiyamānā atthato ṭhānācāvanadhuranikkhepakusasaṅkāmanesu tīsu samosarantīti daṭṭhabbaṃ. <hi rend="bold">Itaro tassa bhāgaṃ uddharati, uddhāre pārājika</hi>nti purimassa attano koṭṭhāse ālayassa avigatattā vuttaṃ, ālaye pana sabbathā asati avahāro na hoti, tenāha ‘‘vicinitāvasesaṃ gaṇhantassāpi avahāro natthevā’’ti.</p>

<p rend="bodytext"><hi rend="bold">Nāyaṃ mamāti jānantopī</hi>ti ettha <hi rend="bold">pi</hi>-saddena tattha vematikopi hutvā theyyacittena gaṇhantopi saṅgayhati. <hi rend="bold">Siveyyaka</hi>nti siviraṭṭhe jātaṃ.</p>

<p rend="bodytext" n="140-141"><hi rend="paranum">140-141</hi><hi rend="dot">.</hi><hi rend="bold">Kappiyaṃ kārāpetvā</hi>ti pacāpetvā. <hi rend="bold">Tasmiṃ pācittiya</hi>nti adinnādānabhāvena sahapayogassāpi abhāvā dukkaṭaṃ na vuttanti veditabbaṃ. <hi rend="bold">Āṇattehī</hi>ti sammatena āṇattehi. <hi rend="bold">Āṇattenā</hi>ti sāmikehi āṇattena. <hi rend="bold">Bhaṇḍadeyya</hi>nti sammatādīhi dinnattā na parājikaṃ jātaṃ, asantaṃ puggalaṃ vatvā gahitattā pana bhaṇḍadeyyaṃ vuttaṃ. <hi rend="bold">Aññena diyyamāna</hi>nti sammatādīhi catūhi aññena diyyamānaṃ. <hi rend="bold">Gaṇhanto</hi>ti ‘‘aparassa bhāgaṃ dehī’’ti vatvā gaṇhanto. <hi rend="bold">Aparassā</hi>ti asantaṃ puggalaṃ adassetvā pana ‘‘aparaṃ bhāgaṃ dehī’’ti vā kūṭavassāni gaṇetvā vā gaṇhato gihisantake sāminā ca ‘‘imassa dehī’’ti evaṃ āṇattena ca dinne bhaṇḍadeyyampi na hoti, saṅghasantake pana hotīti imaṃ visesaṃ dassetuṃ <hi rend="bold">asammatena vā anāṇattena vā</hi>tiādi puna vuttaṃ. <hi rend="bold">Itarehi diyyamāna</hi>nti sammatena āṇattena vā diyyamānaṃ. <hi rend="bold">Evaṃ gaṇhato</hi>ti ‘‘aparampi bhāgaṃ dehī’’ti vatvā kūṭavassāni gaṇetvā vā gaṇhato. <hi rend="bold">Sāmikena panā</hi>ti ettha <hi rend="bold">pana</hi>-saddo visesatthajotako, tena ‘‘aparampi bhāgaṃ dehī’’ti vā kūṭavassāni gaṇetvā vā gaṇhante sāmikena sayaṃ dente vā dāpente vā viseso atthīti vuttaṃ hoti. <hi rend="bold">Sudinna</hi>nti bhaṇḍadeyyaṃ na hotīti adhippāyo. Heṭṭhā pana sāmikena tena āṇattena vā diyyamānaṃ gihisantakaṃ ‘‘aparassa bhāgaṃ dehī’’ti vatvā gaṇhato aparassa abhāvato sāmisantakameva hotīti bhaṇḍadeyyaṃ jātaṃ, idha pana tehiyeva diyyamānaṃ ‘‘aparampi bhāgaṃ dehī’’ti vatvā vā kūṭavassāni gaṇetvā <pb ed="V" n="1.0176" /> vā gaṇhato ‘‘dehī’’ti vuttattā <pb ed="M" n="1.0202" /> aññātakaviññattimattaṃ ṭhapetvā bhaṇḍadeyyaṃ na hotīti sudinnamevāti vuttaṃ. Assāmikena pana āṇattena dinnaṃ bhaṇḍaṃ gaṇhato bhaṇḍadeyyamevāti vadanti, pattacatukke viya avahāratāvettha yuttā, saṅghasantake pana ‘‘dehī’’ti vuttepi sāmikassa kassaci abhāvā sammatena dinnepi bhaṇḍadeyyaṃ vuttanti gahetabbaṃ.</p>

<p rend="bodytext" n="146-149"><hi rend="paranum">146-149</hi><hi rend="dot">.</hi><hi rend="bold">Āharāpentesu bhaṇḍadeyya</hi>nti ‘‘gahite attamano hotī’’ti vacanato anattamanassa santakaṃ gahitampi puna dātabbamevāti vuttaṃ. ‘‘Sammukhībhūtehi bhājetabba’’nti vacanato bhājanīyabhaṇḍaṃ upacārasīmaṭṭhānameva pāpuṇātīti āha ‘‘antoupacārasīmāyaṃ ṭhitasseva gahetuṃ vaṭṭatī’’ti. <hi rend="bold">Bhaṇḍadeyya</hi>nti ubhinnaṃ sālayabhāvepi corassa adatvā sāmikasseva dātabbaṃ corenāpi sāmikasseva dātabbato. <hi rend="bold">Eseva nayo</hi>ti paṃsukūlasaññāya gahite bhaṇḍadeyyaṃ, theyyacittena pārājikanti attho.</p>

<p rend="bodytext"><hi rend="bold">Vuṭṭhahantesū</hi>ti gāmaṃ chaḍḍetvā palāyantesu. <hi rend="bold">Avisesenā</hi>ti saussāhatādivisesaṃ aparāmasitvā sāmaññato. Saussāhamattameva āpattibhāvassa pamāṇaṃ sāmikānaṃ paricchinnabhāvato. <hi rend="bold">Tato</hi>ti gaṇasantakādito. <hi rend="bold">Kulasaṅgahaṇatthāya detī</hi>ti paṃsukūlavissāsikādisaññāya gahetvā deti, tadā kulasaṅgahapaccayā ca dukkaṭaṃ bhaṇḍadeyyañca, theyyacitte pana sati kulasaṅgahaṇatthāya gaṇhatopi pārājikameva. Ūnapañcamāsakādīsu kuladūsakadukkaṭena saddhiṃ thullaccayadukkaṭāni. <hi rend="bold">Senāsanatthāya niyamita</hi>nti idaṃ issaravatāya dadato thullaccayadassanatthaṃ vuttaṃ. Itarapaccayatthāya dinnampi atheyyacittena issaravatāya kulasaṅgahaṇatthāya vā ñātakādīnaṃ vā dadato dukkaṭaṃ bhaṇḍadeyyañca hoteva. <hi rend="bold">Issaravatāyā</hi>ti ‘‘mayi dente ko nivāressati, ahamevettha pamāṇa’’nti evaṃ attano issariyabhāvena. <hi rend="bold">Thullaccaya</hi>nti kulasaṅgahaṇatthāya vā aññathā vā kāraṇena dadato senāsanatthāya niyamitassa garubhaṇḍatāya thullaccayaṃ bhaṇḍadeyyañca. <hi rend="bold">Gīvā</hi>ti ettha senāsanatthāya niyamite thullaccayena saddhiṃ gīvā, itarasmiṃ dukkaṭena saddhinti veditabbaṃ. <hi rend="bold">Sukhāditamevā</hi>ti antoupacārasīmāyaṃ ṭhatvā bhājetvā attano santakaṃ katvā khāditattā vuttaṃ. Saṅghikañhi vihārapaṭibaddhaṃ <pb ed="M" n="1.0203" /> vebhaṅgiyaṃ bahiupacārasīmaṭṭhaṃ bhaṇḍaṃ <pb ed="V" n="1.0177" /> antoupacāraṭṭhehi bhikkhūhi eva bhājetabbaṃ, na bahi ṭhitehi upacārasīmāya bhājetabbanti.</p>

<p rend="bodytext" n="150"><hi rend="paranum">150</hi><hi rend="dot">.</hi> ‘‘Vutto vajjemī’’ti vuttabhikkhusmiṃ ‘‘vutto vajjehī’’ti vuttassa pacchā uppajjanakapārājikādidosāropanato, gahaṭṭhānaṃ vā ‘‘bhadantā aparicchedaṃ katvā vadantī’’ti evaṃ dosāropanato.</p>

<p rend="bodytext" n="153-155"><hi rend="paranum">153-155</hi><hi rend="dot">.</hi><hi rend="bold">Chātajjhatta</hi>nti tena chātena jighacchāya udaragginā jhattaṃ, daḍḍhaṃ pīḷitanti attho. <hi rend="bold">Dhanuka</hi>nti khuddakadhanusaṇṭhānaṃ lagganakadaṇḍaṃ. <hi rend="bold">Maddanto gacchati, bhaṇḍadeyya</hi>nti ettha ekasūkaragghanakabhaṇḍaṃ dātabbaṃ ekasmiṃ bandhe aññesaṃ tattha abajjhanato. <hi rend="bold">Adūhala</hi>nti yantapāsāṇo, yena ajjhotthaṭattā migā palāyituṃ na sakkonti. <hi rend="bold">Pacchā gacchatī</hi>ti tena katapayogena agantvā pacchā sayameva gacchati, heṭṭhā vuttesupi īdisesu ṭhānesu eseva nayo. <hi rend="bold">Rakkhaṃ yācitvā</hi>ti rājapurisānaṃ santikaṃ gantvā anuddissa rakkhaṃ yācitvā. <hi rend="bold">Kumīnamukha</hi>nti kumīnassa anto macchānaṃ pavisanamukhaṃ.</p>

<p rend="bodytext" n="156"><hi rend="paranum">156</hi><hi rend="dot">.</hi><hi rend="bold">Therāna</hi>nti āgantukattherānaṃ. <hi rend="bold">Tesampī</hi>ti āvāsikabhikkhūnampi. <hi rend="bold">Paribhogatthāyā</hi>ti saṅghike kattabbavidhiṃ katvā paribhuñjanatthāya. Gahaṇeti pāṭhaseso daṭṭhabbo. <hi rend="bold">Yatthā</hi>ti yasmiṃ āvāse. <hi rend="bold">Aññesa</hi>nti aññesaṃ āgantukānaṃ. <hi rend="bold">Tesupi āgantukā anissarā</hi>ti senāsane nirantaraṃ vasantānaṃ cīvaratthāya dāyakehi bhikkhūhi vā niyametvā dinnattā bhājetvā khādituṃ anissarā, āgantukehipi icchantehi tasmiṃ vihāre vassānādīsu pavisitvā cīvaratthāya gahetabbaṃ. <hi rend="bold">Tesaṃ katikāya ṭhātabba</hi>nti sabbāni phalāphalāni abhājetvā ‘‘ettakesu rukkhesu phalāni bhājetvā paribhuñjissāma, aññesu phalāphalehi senāsanāni paṭijaggissāmā’’ti vā, ‘‘piṇḍapātādipaccayaṃ sampādessāmā’’ti vā, ‘‘kiñcipi abhājetvā catupaccayatthāyeva upanemā’’ti vā evaṃ sammā upanentānaṃ āvāsikānaṃ katikāya āgantukehi ṭhātabbaṃ. <hi rend="bold">Mahāaṭṭhakathāyaṃ</hi> ‘‘anissarā’’ti vacanena dīpito eva attho, <hi rend="bold">mahāpaccariyaṃ</hi> catunnaṃ paccayānantiādinā vitthāretvā dassito. <hi rend="bold">Paribhogavasenevā</hi>ti ettha <hi rend="bold">eva</hi>-saddo aṭṭhānappayutto, paribhogavasena tameva bhājetvāti yojetabbaṃ. <hi rend="bold">Etthā</hi>ti etasmiṃ vihāre, raṭṭhe vā.</p>

<p rend="bodytext"><hi rend="bold">Senāsanapaccaya</hi>nti <pb ed="M" n="1.0204" /> senāsanañca tadatthāya niyametvā ṭhapitañca. <hi rend="bold">Ekaṃ vā dve vā varasenāsanāni ṭhapetvā</hi>ti vuttamevatthaṃ puna byatirekamukhena dassetuṃ ‘‘mūlavatthucchedaṃ pana katvā na upanetabba’’nti <pb ed="V" n="1.0178" /> vuttaṃ, senāsanasaṅkhātavatthuno mūlacchedaṃ katvā sabbāni senāsanāni na vissajjetabbānīti attho. Keci panettha ‘‘ekaṃ vā dve vā varasenāsanāni ṭhapetvā lāmakato paṭṭhāya vissajjentehipi senāsanabhūmiyo na vissajjetabbāti ayamattho vutto’’ti vadanti, tampi yuttameva imassāpi atthassa avassaṃ vattabbato, itarathā keci saha vatthunāpi vissajjetabbaṃ maññeyyuṃ.</p>

<p rend="bodytext"><hi rend="bold">Paṇṇaṃ āropetvā</hi>ti ‘‘ettake rukkhe rakkhitvā tato ettakaṃ gahetabba’’nti paṇṇaṃ āropetvā. <hi rend="bold">Nimittasaññaṃ katvā</hi>ti saṅketaṃ katvā. <hi rend="bold">Dārakā</hi>ti tesaṃ puttanattādayo ye keci gopenti, te sabbepi idha ‘‘dārakā’’ti vuttā. <hi rend="bold">Tato</hi>ti yathāvuttadārusambhārato. <hi rend="bold">Āpucchitvā</hi>ti kārakasaṅghaṃ āpucchitvā. <hi rend="bold">Taṃ sabbampi āharitvā</hi>ti anāpucchitvāpi tāvakālikaṃ āharitvā. <hi rend="bold">Ayameva bhikkhu issaro</hi>tiādito paṭṭhāya attano santakehi dārusambhārādīhi ca kārāpitattā paṭijaggitattā ca saṅghikasenāsane bhāgitāya ca ayameva issaro, na ca so tato vuṭṭhāpetabboti vuttaṃ hoti. <hi rend="bold">Udakapūja</hi>nti cetiyaṅgaṇe siñcanādipūjaṃ. <hi rend="bold">Vattasīsenā</hi>ti kevalaṃ saddhāya, na vetanādiatthāya. <hi rend="bold">Savatthuka</hi>nti saha bhūmiyā. <hi rend="bold">Kuṭṭa</hi>nti gehabhittiṃ. <hi rend="bold">Pākāra</hi>nti parikkhepapākāraṃ. <hi rend="bold">Tato</hi>ti chaḍḍitavihārato. <hi rend="bold">Tato āharitvā senāsanaṃ kataṃ hotī</hi>ti sāmantagāmavāsīhi bhikkhūhi chaḍḍitavihārato dārusambhārādiṃ āharitvā senāsanaṃ kataṃ hoti.</p>

<p rend="bodytext" n="157"><hi rend="paranum">157</hi><hi rend="dot">.</hi> ‘‘Puggalikaparibhogena paribhuñjatī’’ti vuttamatthaṃyeva pākaṭaṃ kātuṃ ‘‘āgatāgatānaṃ vuḍḍhatarānaṃ na detī’’ti vuttaṃ. <hi rend="bold">Catubhāgaudakasambhinne</hi>ti catutthabhāgena sambhinne. <hi rend="bold">Pāḷiyaṃ</hi> ‘‘anāpatti, bhikkhave, pārājikassā’’ti (pārā. 157) sāmikehi thullanandaṃ uddissa etissā hatthe dinnattā, atheyyacittena paribhuñjitattā ca vuttaṃ. Theyyacittena paribhuttepi cassā bhaṇḍadeyyameva upanikkhittabhaṇḍaṭṭhāniyattā. <hi rend="bold">Odanabhājanīyavatthusmi</hi>nti ‘‘aparassa bhāgaṃ dehī’’ti āgatavatthusmiṃ (pārā. 141).</p>

<p rend="bodytext" n="159"><hi rend="paranum">159</hi><hi rend="dot">.</hi><hi rend="bold">Tassa</hi><pb ed="M" n="1.0205" /><hi rend="bold">kulassa anukampāya pasādānurakkhaṇatthāyā</hi>tiādinā kulasaṅgahatthaṃ nākāsīti dasseti. ‘‘Yāva dārakā pāsādaṃ ārohanti, tāva pāsādo tesaṃ santike hotū’’ti pubbe kālaparicchedaṃ katvā adhiṭṭhitattā eva yathākālaparicchedameva tattha tiṭṭhati, tato paraṃ pāsādo sayameva yathāṭhānaṃ gacchati, tathāgamanañca iddhivissajjanena sañjātaṃ viya hotīti vuttaṃ ‘‘thero iddhiṃ paṭisaṃharī’’ti. Yasmā evaṃ iddhividhañāṇena karontassa kāyavacīpayogā <pb ed="V" n="1.0179" /> na santi theyyacittañca natthi pāsādasseva vicāritattā, tasmā ‘‘ettha avahāro natthī’’ti thero evamakāsīti daṭṭhabbaṃ. Atha vā dārakesu anukampāya ānayanatthameva pāsāde upanīte pāse baddhasūkarādīnaṃ āmisaṃ dassetvā ṭhānācāvanaṃ viya karamarānītesu dārakesu pāsādaṃ āruḷhesupi puna paṭisaṃharaṇe ca idha avahāro natthi kāruññādhippāyattā, bhaṇḍadeyyampi na hoti kāyavacīpayogābhāvā. Kāyavacīpayoge satiyeva hi āpatti bhaṇḍadeyyaṃ vā hoti, teneva bhagavā ‘‘anāpatti, bhikkhave, atheyyacittassā’’tiādiṃ avatvā ‘‘anāpatti, bhikkhave, iddhimassa iddhivisaye’’ti (pārā. 159) ettakameva avoca. <hi rend="bold">Iddhivisaye</hi>ti cettha parabhaṇḍādāyakakāyavacīpayogāsamuṭṭhāpakassa kevalaṃ manodvārikassa atheyyacittabhūtassa iddhicittassa visaye āpatti nāma natthīti adhippāyo gahetabbo. Kiṃ pana paṭikkhittaṃ iddhipāṭihāriyaṃ kātuṃ vaṭṭatīti codanaṃ sandhāyāha ‘‘īdisāya adhiṭṭhāniddhiyā anāpattī’’ti. ‘‘Anāpatti, bhikkhave, iddhimassa iddhivisaye’’ti hi imināyeva suttena adhiṭṭhāniddhiyā appaṭikkhittabhāvo sijjhati. Attano pakativaṇṇaṃ avijahitvā bahiddhā hatthiādidassanaṃ, ‘‘ekopi hutvā bahudhā hotī’’ti (dī. ni. 1.238, 239; ma. ni. 1.147; paṭi. ma. 1.102) āgatañca adhiṭṭhānavasena nipphannattā <hi rend="bold">adhiṭṭhāniddhi</hi> nāma, ‘‘so pakativaṇṇaṃ vijahitvā kumārakavaṇṇaṃ vā dasseti, nāgavaṇṇaṃ…pe… vividhampi senābyūhaṃ dassetī’’ti (paṭi. ma. 3.13) evaṃ āgatā iddhi pakativaṇṇavijahanavikāravasena pavattattā <hi rend="bold">vikubbaniddhi</hi> nāma. Attano pana pakatirūpaṃ yathāsabhāvena ṭhapetvāva bahi hatthiādidassanaṃ vikubbaniddhi nāma na hoti, attano rūpameva hatthiādirūpena nimmānaṃ vikubbaniddhīti veditabbaṃ.</p>

<p rend="bodytext"><hi rend="bold">Parājitakilesenā</hi>ti <pb ed="M" n="1.0206" /> vijitakilesena, nikkilesenāti attho. <hi rend="bold">Idhā</hi>ti imasmiṃ sāsane, tena dutiyapārājikasikkhāpadena samaṃ aññaṃ anekanayavokiṇṇaṃ gambhīratthavinicchayaṃ kiñci sikkhāpadaṃ na vijjatīti yojanā. Tattha attho nāma pāḷiattho, vinicchayo pāḷimuttakavinicchayo, te gambhīrā yasmiṃ, taṃ <hi rend="bold">gambhīratthavinicchayaṃ. Vatthumhi otiṇṇe</hi>ti codanāvasena vā attanāva attano vītikkamārocanavasena vā saṅghamajjhe adinnādānavatthusmiṃ otiṇṇe. <hi rend="bold">Etthā</hi>ti otiṇṇavatthumhi. <hi rend="bold">Vinicchayo</hi>ti āpattānāpattiniyamanaṃ. <hi rend="bold">Kappiyepi ca vatthusmi</hi>nti attanā gahetuṃ yutte mātāpitādīnaṃ santakepi.</p>

<p rend="centre">Iti samantapāsādikāya vinayaṭṭhakathāya vimativinodaniyaṃ</p>

<p rend="centre">Dutiyapārājikavaṇṇanānayo niṭṭhito.</p>

<p rend="title">3. Tatiyapārājikaṃ</p>

<p rend="bodytext"><hi rend="bold">Tīhī</hi>ti <pb ed="V" n="1.0180" /> kāyavacīmanodvārehi.</p>

<p rend="subhead">Paṭhamapaññattinidānavaṇṇanā</p>

<p rend="bodytext" n="162"><hi rend="paranum">162</hi><hi rend="dot">.</hi> Yā ayaṃ heṭṭhā taṃ panetaṃ buddhakāle ca cakkavattikāle ca nagaraṃ hotītiādinā (pārā. aṭṭha. 1.84) rājagahassa buddhuppādeyeva vepullappatti vuttā, sā etthāpi samānāti dassetuṃ ‘‘idampi ca nagara’’nti vuttaṃ, tena ca na kevalaṃ rājagahādayo evāti dasseti. <hi rend="bold">Mahāvanaṃ nāmā</hi>tiādi majjhimabhāṇakasaṃyuttabhāṇakānaṃ matena vuttaṃ, dīghabhāṇakā pana ‘‘himavantena saddhiṃ ekābaddhaṃ hutvā ṭhitaṃ mahāvana’’nti vadanti. <hi rend="bold">Haṃsavaṭṭakacchadanenā</hi>ti haṃsavaṭṭakapaṭicchannena, haṃsamaṇḍalākārenāti attho. <hi rend="bold">Kāyavicchandaniyakatha</hi>nti karajakāye virāguppādanakathaṃ. <hi rend="bold">Chando</hi>ti dubbalarāgo. <hi rend="bold">Rāgo</hi>ti balavarāgo. ‘‘Kesalomādi’’nti saṅkhepato vuttamatthaṃ vibhāgena dassetuṃ <hi rend="bold">yepi hī</hi>tiādi vuttaṃ. <hi rend="bold">Pañcapañcappabhedenā</hi>ti ettha pañca pañca pabhedā etassa pariyāyassāti pañcapañcappabhedo <pb ed="M" n="1.0207" />, tena pañcapañcappabhedenāti evaṃ bāhiratthasamāsavasena pariyāyavisesanatā daṭṭhabbā.</p>

<p rend="bodytext"><hi rend="bold">Asubhāyā</hi>ti asubhamātikāya. Vaṇṇetabbamātikañhi apekkhitvā itthiliṅge sāmivacanaṃ, tenāha <hi rend="bold">mātikaṃ nikkhipitvā</hi>tiādi. <hi rend="bold">Taṃ vibhajanto</hi>ti mātikaṃ vibhajanto. <hi rend="bold">Phātikamma</hi>nti nipphattikaraṇaṃ. <hi rend="bold">Pañcaṅgavippahīna</hi>nti kāmacchandādipañcanīvaraṇaṅgavigamena pañcaṅgavippahīnatā, appanāppattavitakkādijjhānaṅgānaṃ uppattivasena pañcaṅgasamannāgatatā ca veditabbā. <hi rend="bold">Tividhakalyāṇaṃ dasalakkhaṇasampanna</hi>nti ettha pana jhānassa ādimajjhapariyosānānaṃ vasena tividhakalyāṇatā, tesaṃyeva ādimajjhapariyosānānaṃ lakkhaṇavasena dasalakkhaṇasampannatā ca veditabbā. <hi rend="bold">Aṭṭhakathāyaṃ</hi> pana ‘‘dasalakkhaṇavibhāvaneneva tannissayabhūtā tividhakalyāṇatāpi jhānassa pākaṭā hotīti <hi rend="bold">tatrimānī</hi>tiādi vuttaṃ.</p>

<p rend="bodytext"><hi rend="bold">Tatrāyaṃ</hi><pb ed="V" n="1.0181" /><hi rend="bold">pāḷī</hi>ti tasmiṃ dasalakkhaṇavibhāvanavisaye ayaṃ pāḷi. <hi rend="bold">Paṭipadāvisuddhī</hi>ti gotrabhupariyosānāya pubbabhāgapaṭipadāya jhānassa nīvaraṇādiparibandhato visuddhi, sāyaṃ yasmā upekkhānubrūhanādīnampi paccayattena padhānā purimakāraṇasiddhā ca, tasmā vuttaṃ ‘‘paṭipadāvisuddhi ādī’’ti. <hi rend="bold">Upekkhānubrūhanā</hi>ti visodhetabbatādīnaṃ abhāvato tatramajjhattupekkhāya kiccanipphattiyā anubrūhanā, sā pana paribandhavisuddhisamakālavibhāvinīpi tabbisuddhiyāva nipphannāti dīpanatthamāha ‘‘upekkhānubrūhanā majjhe’’ti. <hi rend="bold">Sampahaṃsanā</hi>ti vatthudhammādīnaṃ anativattanādisādhakassa ñāṇassa kiccanipphattivasena pariyodapanā, sā pana yasmā kattabbassa sabbakiccassa nipphattiyāva siddhā nāma hoti, tasmā vuttaṃ ‘‘sampahaṃsanā pariyosāna’’nti. Tīṇipi cetāni kalyāṇāni ekakkhaṇe labbhamānānipi paccayapaccayuppannatādivasena pavattantīti dassanatthaṃ ādimajjhapariyosānabhāvena vuttāni, na pana jhānassa uppādādikkhaṇattaye yathākkamaṃ labbhamānattāti daṭṭhabbaṃ. <hi rend="bold">Majjhimaṃ samādhinimittaṃ paṭipajjatī</hi>tiādīsu majjhimaṃ samādhinimittaṃ nāma samappavatto appanāsamādhiyeva. So hi līnuddhaccasaṅkhātānaṃ ubhinnaṃ antānaṃ anupagamanena majjhimo, savisesaṃ cittassa ekattārammaṇe ṭhapanato samādhiyeva uparivisesānaṃ kāraṇabhāvato ‘‘samādhinimitta’’nti vuccati, taṃ paṭipajjati paṭilabbhatīti attho. Evaṃ <pb ed="M" n="1.0208" /> paṭipannattā majjhimena samādhinimittena tattha ekattārammaṇe appanāgocare pakkhandati upatiṭṭhati, evaṃ visuddhassa pana tassa cittassa puna visodhetabbābhāvato visodhane byāpāraṃ akaronto puggalo visuddhaṃ cittaṃ ajjhupekkhati nāma. Samathabhāvūpagamanena samathapaṭipannassa puna samādhāne byāpāraṃ akaronto samathapaṭipannaṃ ajjhupekkhati, samathapaṭipannabhāvato evamassa kilesasaṃsaggaṃ pahāya ekattena upaṭṭhitassa puna ekattupaṭṭhāne byāpāraṃ akaronto ekattupaṭṭhānaṃ ajjhupekkhati nāma.</p>

<p rend="bodytext"><hi rend="bold">Tattha jātāna</hi>ntiādīsu ye pana te evaṃ upekkhānubrūhite tasmiṃ jhānacitte jātā samādhipaññāsaṅkhātā yuganaddhadhammā, tesaṃ aññamaññaṃ anativattanasabhāvena sampahaṃsanā visodhanā pariyodapanā ca, saddhādīnaṃ indriyānaṃ kilesehi vimuttattā vimuttirasena ekarasatāya sampahaṃsanā ca, yañcetaṃ tadupagaṃ tesaṃ anativattanaekarasabhāvānaṃ anucchavikaṃ vīriyaṃ, tassa tadupagavīriyassa vāhanaṭṭhena pavattanaṭṭhena sampahaṃsanā ca, tasmiṃ khaṇe yathāvuttadhammānaṃ āsevanaṭṭhena sampahaṃsanā ca, pariyodapanā ca pariyodapanakassa ñāṇassa kiccanipphattivaseneva ijjhatīti veditabbaṃ. <hi rend="bold">Evaṃ tividhattagataṃ citta</hi>ntiādīni tasseva cittassa thomanavacanāni. <hi rend="bold">Vitakkasampanna</hi>nti vitakkaṅgena sundarabhāvamupagataṃ. <hi rend="bold">Cittassa adhiṭṭhānasampanna</hi>nti tasmiññeva ārammaṇe <pb ed="V" n="1.0182" /> cittassa nirantarappavattisaṅkhātena samādhinā sampannaṃ, idaṃ jhānaṅgavasena vuttaṃ. <hi rend="bold">Samādhisampanna</hi>nti idaṃ pana indriyavasenāti veditabbaṃ.</p>

<p rend="bodytext"><hi rend="bold">Paṭikuṭatī</hi>ti saṅkucati. <hi rend="bold">Paṭivaṭṭatī</hi>ti paṭinivaṭṭati. <hi rend="bold">Nhārudaddula</hi>nti nhārukhaṇḍaṃ. <hi rend="bold">Payuttavāca</hi>nti paccayapariyesane niyuttavācaṃ. <hi rend="bold">Daṇḍavāgurāhī</hi>ti daṇḍapaṭibaddhāhi dīghajālasaṅkhātāhi vāgurāhi.</p>

<p rend="bodytext"><hi rend="bold">Samaṇakuttako</hi>ti kāsāyanivāsanādisamaṇakiccako. <hi rend="bold">Vaggumudā</hi>ti ettha ‘‘vaggumatā’’ti vattabbe lokikā ‘‘mudā’’ti vohariṃsūti dassento āha ‘‘vaggumatā’’ti. ‘‘Vaggū’’ti matā, suddhasammatāti attho, tenāha ‘‘puññasammatā’’ti. Sattānaṃ pāpunanena sodhanena sā puññasammatā.</p>

<p rend="bodytext" n="163"><hi rend="paranum">163</hi><hi rend="dot">.</hi> Mārassa dheyyaṃ ṭhānaṃ, vatthu vā nivāso māradheyyaṃ, so atthato tebhūmakadhammā eva, idha pana pañca kāmaguṇā adhippetā, taṃ <hi rend="bold">māradheyyaṃ</hi><pb ed="M" n="1.0209" />. ‘‘Ayaṃ samaṇakuttako yathāsamuppannasaṃvegamūlakena samaṇabhāvūpagamanena atikkamituṃ sakkhissatī’’ti cintetvā avoca, na pana ‘‘arahattappattiyā tīsu bhavesu appaṭisandhikatāya taṃ atikkamituṃ sakkhissatī’’ti maraṇeneva sattānaṃ saṃsāramocanaladdhikattā devatāya. Na hi matānaṃ katthaci paṭisandhi gacchati. <hi rend="bold">Iminā atthena evameva bhavitabba</hi>nti iminā paresaṃ jīvitā voropanatthena evameva saṃsāramocanasabhāveneva bhavitabbaṃ. ‘‘Attanāpi attānaṃ jīvitā voropenti, aññamaññampi jīvitā voropentī’’ti (pārā. 162) vuttattā <hi rend="bold">sabbānipi tāni pañcabhikkhusatāni jīvitā voropesī</hi>ti idaṃ yebhuyyavasena vuttanti gahetabbaṃ. Tasmā ye attanāpi attānaṃ aññamaññañca jīvitā voropesuṃ, te puthujjanabhikkhū ṭhapetvā tadavasese ca puthujjanabhikkhū, sabbe ca ariye ayaṃ jīvitā voropesīti veditabbaṃ.</p>

<p rend="bodytext" n="164"><hi rend="paranum">164</hi><hi rend="dot">.</hi><hi rend="bold">Ekībhāvato</hi>ti pavivekato. <hi rend="bold">Uddesaṃ paripucchaṃ gaṇhantī</hi>ti attano attano ācariyānaṃ santike gaṇhanti, gahetvā ca ācariyehi saddhiṃ bhagavantaṃ upaṭṭhahanti. Tadā pana uddesādidāyakā tanubhūtehi bhikkhūhi bhagavantaṃ upagatā, taṃ sandhāya bhagavā pucchati.</p>

<p rend="subhead">Ānāpānassatisamādhikathāvaṇṇanā</p>

<p rend="bodytext" n="165"><hi rend="paranum">165</hi><hi rend="dot">.</hi> Dasānussatīsu <pb ed="V" n="1.0183" /> antogadhāpi ānāpānassati tadā bhikkhūnaṃ bahūnaṃ sappāyataṃ dassetuṃ puna gahitā. Tathā hi taṃ bhagavā tesaṃ desesi. Āhāre paṭikkūlasaññā asubhakammaṭṭhānasadisā, cattāro pana āruppā ādikammikānaṃ ananurūpāti tesaṃ idha aggahaṇaṃ daṭṭhabbaṃ. <hi rend="bold">Aññaṃ pariyāya</hi>nti arahattādhigamatthāya aññaṃ kāraṇaṃ. <hi rend="bold">Atthayojanākkama</hi>nti atthañca yojanākkamañca. <hi rend="bold">Assāsavasenā</hi>ti assāsaṃ ārammaṇaṃ katvāti vuttaṃ hoti. <hi rend="bold">Upaṭṭhānaṃ satī</hi>ti appamussanatāya tameva assāsaṃ passāsañca upagantvā ṭhānaṃ, tathā tiṭṭhanakadhammo sati nāmāti attho. Idāni sativaseneva puggalaṃ niddisitukāmena <hi rend="bold">yo assasatī</hi>tiādi vuttaṃ. Tattha yo assasati, tassa sati assāsaṃ upagantvā tiṭṭhatītiādinā attho gahetabbo. <hi rend="bold">Akosallasambhūte</hi>ti avijjāsambhūte <pb ed="M" n="1.0210" />. <hi rend="bold">Khaṇenevā</hi>ti attano pavattikkhaṇeneva. Ariyamaggassa pādakabhūto ayaṃ samādhi anukkamena vaḍḍhitvā ariyamaggabhāvaṃ upagato viya hotīti āha ‘‘ariyamaggavuḍḍhippatto’’ti. <hi rend="bold">Opammanidassana</hi>nti ettha upamāva opammaṃ, tassa nidassanaṃ.</p>

<p rend="bodytext">Bāhirakā ānāpānassatiṃ jānantā ādito catuppakārameva jānanti, na sabbaṃ soḷasappakāranti āha <hi rend="bold">sabbappakāra</hi>iccādi. <hi rend="bold">Evamassetaṃ senāsana</hi>nti ettha <hi rend="bold">eva</hi>nti bhāvanāsatiyā yathāvuttanayena ārammaṇe cittassa nibandhane satiyeva, nāsatīti attho, tena muṭṭhassatissa araññavāso niratthako ananurūpoti dasseti. <hi rend="bold">Avasesasattavidhasenāsana</hi>nti ‘‘pabbataṃ kandaraṃ giriguhaṃ susānaṃ vanapatthaṃ abbhokāsaṃ palālapuñja’’nti (vibha. 508) evaṃ vuttaṃ. <hi rend="bold">Ututtayānukūlaṃ dhātucariyānukūla</hi>nti gimhānādiututtayassa semhādidhātuttayassa mohādicariyattayassa ca anukūlaṃ. Nisajjāya daḷhabhāvaṃ pallaṅkābhujanena, assāsapassāsānaṃ pavattanasukhataṃ uparimakāyassa ujukaṃ ṭhapanena, ārammaṇapariggahūpāyaṃ parimukhaṃ satiyā ṭhapanena <hi rend="bold">upadisanto. Na paṇamantī</hi>ti na oṇamanti. <hi rend="bold">Pariggahitaniyyānaṃ sati</hi>nti sabbathā gahitaṃ sammosapaṭipakkhato niggamanasaṅkhātaṃ satiṃ katvā, paramaṃ satinepakkaṃ upaṭṭhapetvāti attho.</p>

<p rend="bodytext"><hi rend="bold">Satovā</hi>ti satiyā samannāgato eva. <hi rend="bold">Bāttiṃsāya ākārehī</hi>ti catūsu catukkesu āgatāni dīgharassādīni soḷasa padāni assāsapassāsavasena dvidhā vibhajitvā vuttehi dvattiṃsākārehi. <hi rend="bold">Dīghaṃassāsavasenā</hi>ti dīghaassāsavasena, vibhattialopaṃ katvā niddeso, dīghanti vā bhagavatā vuttaassāsavasena. <hi rend="bold">Cittassa ekaggataṃ avikkhepa</hi>nti vikkhepapaṭipakkhabhāvato ‘‘avikkhepo’’ti laddhanāmaṃ cittassa ekaggabhāvaṃ <hi rend="bold">pajānato. Paṭinissaggānupassī assāsavasenā</hi>ti <pb ed="V" n="1.0184" /> paṭinissaggānupassī hutvā assāsavasena, ‘‘paṭinissaggānupassiassāsanavasenā’’ti vā pāṭho, tassa paṭinissaggānupassino assāsavasenāti attho. Ā paṭhamaṃ bahimukhaṃ sasanaṃ assāso, tato antomukhaṃ paṭisasanaṃ passāsoti āha <hi rend="bold">assāsoti bahinikkhamanavāto</hi>tiādi, <hi rend="bold">suttantaṭṭhakathāsu</hi> pana ākaḍḍhanavasena anto sasanaṃ assāso, bahi paṭisasanaṃ passāsoti katvā uppaṭipāṭiyā vuttaṃ.</p>

<p rend="bodytext"><hi rend="bold">Tatthā</hi>ti <pb ed="M" n="1.0211" /> bahinikkhamanaantopavisanavātesu, tassa ca paṭhamaṃ abbhantaravāto nikkhamatīti iminā sambandho. <hi rend="bold">‘‘Sabbesampi gabbhaseyyakāna</hi>ntiādinā dārakānaṃ pavattikkamena assāso bahinikkhamanavātoti gahetabbanti dīpetī’’ti keci vadanti. Suttanayo eva cettha ‘‘assāsādimajjhapariyosānaṃ satiyā anugacchato ajjhattaṃ vikkhepagatena cittena kāyopi cittampi sāraddhā ca honti iñjitā ca phanditā ca passāsādimajjhapariyosānaṃ satiyā anugacchato bahiddhā vikkhepagatena cittena kāyopi cittampi sāraddhā ca honti iñjitā ca phanditā cā’’ti imāya pāḷiyā sametīti gahetabbaṃ. <hi rend="bold">Addhānavasenā</hi>ti kāladdhānavasena. Ayañhi addhāna-saddo kālassa desassa ca vācako. Tattha <hi rend="bold">yathā hī</hi>tiādinā desaddhānaṃ upamāvasena dassitaṃ. Idāni tabbisiṭṭhakāladdhānavasena assāsapassāsānaṃ dīgharassataṃ upameyyavasena vibhāvetuṃ <hi rend="bold">eva</hi>ntiādi vuttaṃ. <hi rend="bold">Cuṇṇavicuṇṇā</hi> anekakalāpabhāvena. Ettha ca hatthiādisarīre sunakhādisarīre ca assāsapassāsānaṃ desaddhānavisiṭṭhakāladdhānavaseneva dīgharassatā vuttāti veditabbā attabhāvasaṅkhātaṃ dīghaṃ addhānaṃ saṇikaṃ pūretvātiādivacanato. <hi rend="bold">Tesa</hi>nti sattānaṃ. <hi rend="bold">Te</hi>ti assāsapassāsā. <hi rend="bold">Ittaramaddhāna</hi>nti appakaṃ kālaṃ. <hi rend="bold">Navahākārehī</hi>ti bhāvanamanuyuñjantassa pubbenāparaṃ aladdhavisesassa kevalaṃ addhānavasena ādito vuttā tayo ākārā, te ca kassaci assāsova, kassaci passāsova, kassaci tadubhayampi upaṭṭhātīti tiṇṇaṃ puggalānaṃ vasena vuttā, tathā chandavasena tayo, tathā pāmojjavasenāti imehi navahi ākārehi. <hi rend="bold">Ekenākārenā</hi>ti dīghaṃ assāsādīsu ekenākārena.</p>

<p rend="bodytext"><hi rend="bold">Addhānasaṅkhāte</hi>ti dīghe okāsaddhānasaṅkhāte attabhāve kāladdhānepi vā, evaṃ upari <hi rend="bold">ittarasaṅkhāte</hi>ti etthāpi. <hi rend="bold">Chando uppajjatī</hi>ti bhāvanāya pubbenāparaṃ visesaṃ āvahantiyā laddhassādattā tattha sātisayo kattukāmatālakkhaṇo kusalacchando uppajjati. <hi rend="bold">Chandavasenā</hi>ti tathāpavattachandassa vasena. <hi rend="bold">Pāmojjaṃ uppajjatī</hi>ti assāsapassāsānaṃ sukhumatarabhāve ārammaṇassa santataratāya, kammaṭṭhānassa ca vīthipaṭipannatāya bhāvanācittasahagato pamodo khuddakādibhedā taruṇā pīti uppajjati. <hi rend="bold">Cittaṃ vivattatī</hi>ti paṭibhāganimitte uppanne <pb ed="M" n="1.0212" /> pakatiassāsapassāsato <pb ed="V" n="1.0185" /> cittaṃ nivattati. <hi rend="bold">Upekkhā saṇṭhātī</hi>ti tasmiṃ paṭibhāganimitte upacārappanābhede samādhimhi uppanne puna jhānanibbattanatthaṃ byāpārābhāvato ajjhupekkhanaṃ hoti, sā panāyaṃ upekkhā tatramajjhattupekkhāti veditabbā. <hi rend="bold">Anupassanāñāṇa</hi>nti samathavasena nimittassa anupassanā, vipassanāvasena assāsapassāsamukhena tannissayanāmarūpassa anupassanā ca ñāṇaṃ. <hi rend="bold">Kāyo upaṭṭhāna</hi>nti assāsapassāsasaṅkhāto kāyo upagantvā tiṭṭhati ettha satīti upaṭṭhānaṃ, no sati, sati pana sarasato upatiṭṭhanaṭṭhena saraṇaṭṭhena ca upaṭṭhānañceva sati ca. <hi rend="bold">Tena vuccatī</hi>tiādīsu yā ayaṃ yathāvuttaassāsapassāsakāye, tannissayabhūte karajakāye ca kāyasseva anupassanā niccādibhāvaṃ vā itthipurisasattajīvādibhāvaṃ vā ananupassitvā assāsapassāsakāyamattasseva aniccādibhāvassa ca anupassanā, tāya kāyānupassanāya satisaṅkhātassa paṭṭhānassa bhāvanā vaḍḍhanā <hi rend="bold">kāye kāyānupassanā satipaṭṭhānabhāvanā</hi>ti ayaṃ saṅkhepattho.</p>

<p rend="bodytext"><hi rend="bold">Ittaravasenā</hi>ti parittakālavasena. <hi rend="bold">Tādiso</hi>ti dīgho rasso ca. <hi rend="bold">Vaṇṇā</hi>ti dīghādiākārā. <hi rend="bold">Nāsikaggeva bhikkhuno</hi>ti nāsikagge vā, <hi rend="bold">vā</hi>-saddena uttaroṭṭhe vāti attho. <hi rend="bold">Tasmā</hi>ti yasmā ‘‘ādimajjhapariyosānavasena sabbaṃ assāsapassāsakāyaṃ viditaṃ pākaṭaṃ karissāmī’’ti pubbe pavattaābhogavasena pacchā tathā samuppannena ñāṇasampayuttacittena taṃ assāsapassāsakāyaṃ evaṃ viditaṃ pākaṭaṃ karonto assasati ceva passasati ca, tasmā evaṃbhūto sabbakāyapaṭisaṃvedī assasissāmi passasissāmīti sikkhati nāma, na pana ‘‘anāgate evaṃ karissāmī’’ti cintanamattena so evaṃ vuccatīti adhippāyo. <hi rend="bold">Tathābhūtassā</hi>ti ādimajjhapariyosānaṃ viditaṃ karontassa. <hi rend="bold">Saṃvaro</hi>ti sati vīriyampi vā. <hi rend="bold">Na aññaṃ kiñcī</hi>ti sabbakāyaṃ viditaṃ karissāmītiādikaṃ pubbābhogaṃ sandhāya vadati. <hi rend="bold">Ñāṇuppādanādīsū</hi>ti <hi rend="bold">ādi</hi>-saddena kāyasaṅkhārapassambhanapītipaṭisaṃvedanādiṃ saṅgaṇhāti. <hi rend="bold">Kāyasaṅkhāra</hi>nti assāsapassāsaṃ. So hi cittasamuṭṭhānopi samāno karajakāyapaṭibaddhavuttitāya tena saṅkharīyatīti kāyasaṅkhāroti vuccati. <hi rend="bold">Apariggahitakāle</hi>ti kammaṭṭhānassa anāraddhakāle, tadārambhatthāya kāyacittānampi apariggahitakāleti attho. Nisīdati pallaṅkaṃ <pb ed="M" n="1.0213" /> ābhujitvā ujuṃ kāyaṃ paṇidhāyāti hi iminā kāyapariggaho, parimukhaṃ satiṃ upaṭṭhapetvāti iminā cittapariggaho vutto. <hi rend="bold">Adhimatta</hi>nti balavaṃ oḷārikaṃ, liṅgavipallāsena vuttaṃ. Kāyasaṅkhāro hi adhippeto. Adhimattaṃ hutvā pavattatīti kiriyāvisesanaṃ vā etaṃ. <hi rend="bold">Sabbesaṃyevā</hi>ti ubhayesampi.</p>

<p rend="bodytext"><hi rend="bold">Mahābhūtapariggahe sukhumo</hi>ti catudhātumukhena vipassanābhinivesaṃ sandhāya vuttaṃ. <hi rend="bold">Lakkhaṇārammaṇikavipassanāyā</hi>ti <pb ed="V" n="1.0186" /> kalāpasammasanamāha. Nibbidānupassanato paṭṭhāya balavavipassanā, tato oraṃ dubbalavipassanā. <hi rend="bold">Pubbe vuttanayenā</hi>ti apariggahitakāletiādinā samathanaye vuttanayena.</p>

<p rend="bodytext"><hi rend="bold">Codanāsodhanāhī</hi>ti anuyogaparihārehi. <hi rend="bold">Katha</hi>ntiādi paṭisambhidāpāḷi, tattha kathaṃ sikkhatīti sambandho. <hi rend="bold">Iti kirā</hi>tiādi codakavacanaṃ. <hi rend="bold">Iti kirā</hi>ti evañceti attho. Assāsapassāso sabbathā abhāvaṃ upaneti ceti codakassa adhippāyo. <hi rend="bold">Vātūpaladdhiyā</hi>ti assāsapassāsavātassa abhāvena tabbisayāya upaladdhiyā bhāvanācittassa uppādo vaḍḍhi ca na hotīti attho. <hi rend="bold">Na ca na</hi>nti ettha <hi rend="bold">na</hi>nti nipātamattaṃ. <hi rend="bold">Puna iti kirā</hi>tiādi yathāvuttāya codanāya vissajjanā, tattha <hi rend="bold">iti kira sikkhatī</hi>ti mayā vuttākārena yadi sikkhatīti attho. <hi rend="bold">Pabhāvanā hotī</hi>ti yadipi oḷārikā kāyasaṅkhārā paṭippassambhanti, sukhumā pana atthevāti bhāvanāyapi vaḍḍhi hotevāti adhippāyo. <hi rend="bold">Kaṃse</hi>ti kaṃsabhājane. <hi rend="bold">Nimitta</hi>nti nimittassa, tesaṃ saddānaṃ pavattiākārassāti attho. <hi rend="bold">Sukhumakā saddā</hi>ti anurave āha. <hi rend="bold">Sukhumasaddanimittārammaṇatāpī</hi>ti sukhumo saddova nimittaṃ tadārammaṇatāyapi.</p>

<p rend="bodytext"><hi rend="bold">Ābhisamācārikasīla</hi>nti ettha abhisamācāroti uttamasamācāro, tadeva ābhisamācārikaṃ sīlaṃ, khandhakavattapariyāpannassa sīlassetaṃ adhivacanaṃ. <hi rend="bold">Ahaṃ sīlaṃ rakkhāmī</hi>ti ubhatovibhaṅgapariyāpannaṃ sīlaṃ sandhāya vuttaṃ. <hi rend="bold">Āvāso</hi>ti āvāsapalibodho. <hi rend="bold">Kula</hi>ntiādīsupi eseva nayo. <hi rend="bold">Kamma</hi>nti navakammaṃ. <hi rend="bold">Iddhī</hi>ti pothujjanikā iddhi, sā vipassanāya palibodho. <hi rend="bold">So upacchinditabbo</hi>ti <hi rend="bold">visuddhimagge</hi> (visuddhi. 1.41) vuttena tassa <pb ed="M" n="1.0214" /> tassa palibodhassa upacchedappakārena upacchinditabbo. <hi rend="bold">Yogānuyogo</hi>ti yogassa bhāvanāya anuyuñjanaṃ. <hi rend="bold">Aṭṭhatiṃsārammaṇesū</hi>ti ālokākāsakasiṇadvayaṃ vajjetvā <hi rend="bold">pāḷiyaṃ</hi> āgatānaṃ aṭṭhannaṃ kasiṇānaṃ vasena vuttaṃ, cattārīsaññeva pana kammaṭṭhānāni. <hi rend="bold">Yathāvutteneva nayenā</hi>ti yogānuyogakammassa padaṭṭhānattāti imamatthaṃ atidisati. <hi rend="bold">Imināva kammaṭṭhānenā</hi>ti iminā ānāpānassatikammaṭṭhānena. <hi rend="bold">Mahāhatthipathaṃ nīharanto viyā</hi>ti kammaṭṭhānavīthiṃ mahāhatthimaggaṃ katvā dassento viya.</p>

<p rend="bodytext"><hi rend="bold">Vuttappakāramācariya</hi>nti ‘‘imināva kammaṭṭhānena catutthajjhānaṃ nibbattetvā vipassanaṃ vaḍḍhetvā arahattaṃ pattassā’’tiādinā heṭṭhā vuttappakāraṃ ācariyaṃ. ‘‘Piyo garu bhāvanīyo’’tiādinā (a. ni. 7.37; netti. 113; mi. pa. 6.1.10) <hi rend="bold">visuddhimagge</hi> (visuddhi. 1.42) vuttappakāramācariyantipi <pb ed="V" n="1.0187" /> vadanti. <hi rend="bold">Pañcasandhika</hi>nti pañcapabbaṃ, pañcabhāganti attho. <hi rend="bold">Kammaṭṭhānassa uggaṇhana</hi>nti kammaṭṭhānaganthassa uggaṇhanaṃ. Tadatthaparipucchā <hi rend="bold">kammaṭṭhānassa paripucchā,</hi> tattha saṃsayaparipucchā vā. <hi rend="bold">Kammaṭṭhānassa upaṭṭhāna</hi>nti evaṃ bhāvanamanuyuñjantassa evamidha nimittaṃ upatiṭṭhatīti upadhāraṇaṃ. Tathā <hi rend="bold">kammaṭṭhānappanā</hi> evaṃ jhānamappetīti. <hi rend="bold">Kammaṭṭhānassa lakkhaṇa</hi>nti gaṇanānubandhanāphusanānaṃ vasena bhāvanaṃ ussukkāpetvā ṭhapanāvasena matthakappatti idha bhāvanāti kammaṭṭhānasabhāvassa sallakkhaṇaṃ, tenāha ‘‘kammaṭṭhānasabhāvūpadhāraṇanti vuttaṃ hotī’’ti.</p>

<p rend="bodytext"><hi rend="bold">Aṭṭhārasasenāsanadosavivajjita</hi>nti mahattaṃ navattaṃ jiṇṇattaṃ panthanissitattaṃ soṇḍipaṇṇapupphaphalayuttatā patthanīyatā nagaradārukhettasannissitatā visabhāgānaṃ puggalānaṃ atthitā paṭṭanasannissitatā paccantasannissitatā rajjasīmasannissitatā asappāyatā kalyāṇamittānaṃ alābhoti imehi aṭṭhārasahi senāsanadosehi vivajjitaṃ. <hi rend="bold">Pañcasenāsanaṅgasamannāgata</hi>nti –</p>

<p rend="indent">‘‘Idha, bhikkhave, senāsanaṃ nātidūraṃ hoti nāccāsannaṃ gamanāgamanasampannaṃ divā appākiṇṇaṃ rattiṃ appasaddaṃ appanigghosaṃ appaḍaṃsamakasavātātapasarīsapasamphassaṃ, tasmiṃ kho pana senāsane viharantassa appakasirena uppajjanti cīvarapiṇḍapātasenāsanagilānapaccayabhesajjaparikkhārā, tasmiṃ kho pana senāsane <pb ed="M" n="1.0215" /> therā bhikkhū viharanti …pe… evaṃ kho, bhikkhave, senāsanaṃ pañcaṅgasamannāgataṃ hotī’’ti (a. ni. 10.11) –</p>

<p rend="unindented">Evaṃ bhagavatā vuttehi pañcahi senāsanaṅgehi samannāgataṃ, ettha ca nātidūratādi ekaṃ, divā appākiṇṇatādi ekaṃ, appaḍaṃsāditā ekaṃ, cīvarādilābho ekaṃ, therānaṃ bhikkhūnaṃ nivāso ekanti evaṃ pañcaṅgāni veditabbāni.</p>

<p rend="bodytext"><hi rend="bold">Upacchinnakhuddakapalibodhenā</hi>ti dīghānaṃ kesādīnaṃ haraṇena pattacīvarādīnaṃ pacanatunnakaraṇarajanādikaraṇehi ca upacchinnā khuddakā palibodhā yena, tena. <hi rend="bold">Bhattasammada</hi>nti bhojananimittaṃ parissamaṃ. Ācariyato uggaho <hi rend="bold">ācariyuggaho,</hi> sabbopi kammaṭṭhānavidhi, na pubbe vuttauggahamattaṃ, tato. <hi rend="bold">Ekapadampī</hi>ti ekakoṭṭhāsampi.</p>

<p rend="bodytext"><hi rend="bold">Anuvahanā</hi>ti assāsapassāsānaṃ anugamanavasena satiyā nirantaraṃ anuppavattanā. Yasmā pana gaṇanādivasena viya phusanāvasena visuṃ manasikāro natthi, phuṭṭhaphuṭṭhaṭṭhāne eva gaṇanādi kātabbanti <pb ed="V" n="1.0188" /> dassetuṃ idha phusanāgahaṇanti dīpento ‘‘phusanāti phuṭṭhaṭṭhāna’’nti āha. Ṭhapanāti samādhānaṃ, samādhippadhānā pana appanāti āha ‘‘ṭhapanāti appanā’’ti. Aniccatādīnaṃ lakkhaṇato <hi rend="bold">sallakkhaṇā vipassanā</hi>. Pavattato nimittato ca vinivaṭṭanato <hi rend="bold">vinivaṭṭanā maggo</hi>. Kilesapaṭippassaddhibhāvato <hi rend="bold">pārisuddhi phalaṃ. Tesa</hi>nti vinivaṭṭanāpārisuddhīnaṃ. <hi rend="bold">Khaṇḍa</hi>nti ‘‘ekaṃ tīṇi pañcā’’ti ekantarikādibhāvena gaṇanāya khaṇḍanaṃ. Atha vā khaṇḍanti antarantarā katipayakālaṃ agaṇetvā puna gaṇanavasena antarā odhiparicchedo na dassetabbo. Tathā khaṇḍaṃ dassentassa hi ‘‘kammaṭṭhānaninnaṃ pavattati nu kho me cittaṃ, no’’ti vīmaṃsuppattiyā vikkhepo hoti, tenāha <hi rend="bold">sikhāppattaṃ nu kho me</hi>tiādi, idañca evaṃ khaṇḍaṃ dassetvā cirataraṃ gaṇanāya manasikarontassa vasena vuttaṃ. So hi tathā laddhaṃ avikkhepamattaṃ nissāya evaṃ maññeyya. <hi rend="bold">Yo upaṭṭhāti, taṃ gahetvā</hi>ti idaṃ assāsapassāsesu yassa ekova paṭhamaṃ upaṭṭhāti, taṃ sandhāya vuttaṃ, yassa pana ubhopi upaṭṭhahanti, tena ubhayampi gahetvā gaṇitabbaṃ. Yo upaṭṭhātīti imināva dvīsu nāsāpuṭavātesu yo pākaṭo hoti, so gahetabboti <pb ed="M" n="1.0216" /> ayampi attho dīpitoti gahetabbaṃ. Paṭhamaṃ ekekasmiṃ upaṭṭhitepi upalakkhetvā gaṇantasseva kamena ubhopi pākaṭā hontīti āha ‘‘assāsapassāsā pākaṭā hontī’’ti. Evaṃ sīghaṃ sīghaṃ gaṇetabbamevāti sambandho. Evaṃ sīghagaṇanārambhassa okāsaṃ dassetuṃ <hi rend="bold">imassāpi purimanayena gaṇayato</hi>tiādi vuttaṃ. Tattha <hi rend="bold">purimanayenā</hi>ti dandhagaṇanāya, <hi rend="bold">pākaṭā hutvā</hi>ti iminā dandhagaṇanāya āraddhakāle cittassa avisadatāya sukhumassāsādīnaṃ apākaṭataṃ, pacchā visadakāle pākaṭatañca tesu ca pākaṭesu dandhagaṇanaṃ pahāya sīghagaṇanā kātabbāti dasseti. Sīghagaṇanāya nippariyāyato nirantarappavatti appanāvīthiyameva, na kāmāvacare bhavaṅgantarikattāti āha ‘‘nirantarappavattaṃ viyā’’ti. <hi rend="bold">Purimanayenevā</hi>ti sīghagaṇanāya. Anto pavisantaṃ vātaṃ manasikaronto anto cittaṃ paveseti nāma.</p>

<p rend="bodytext"><hi rend="bold">Eta</hi>nti etaṃ assāsapassāsajātaṃ. <hi rend="bold">Anugamana</hi>nti phuṭṭhaṭṭhāne manasikaraṇameva, na assāsapassāsānaṃ anuvattanaṃ, tenāha – ‘‘tañca kho na ādimajjhapariyosānānugamanavasenā’’ti. <hi rend="bold">Phusanāṭhapanāvasena visuṃ manasikāro natthī</hi>ti iminā yathā gaṇanāya phusanāya ca manasikaroti, evaṃ anubandhanaṃ vinā kevalaṃ ṭhapanāya ca phusanāya ca manasikāropi natthīti dassentena gaṇanaṃ paṭisaṃharitvā yāva appanā uppajjati, tāva anubandhanāya ca phusanāya ca manasikaroti, appanāya pana uppannāya anubandhanāya ṭhapanāya ca manasikaroti nāmāti dīpitaṃ hoti, <hi rend="bold">aṭṭhakathāyaṃ</hi> pana anubandhanāya vinā ṭhapanāya manasikāro natthīti dassanatthaṃ ‘‘anubandhanāya ca phusanāya ca ṭhapanāya ca manasikarotīti vuccatī’’ti ettakameva vuttanti gahetabbaṃ <pb ed="V" n="1.0189" />. Yā accantāya na minoti na vinicchanati, sā mānassa samīpeti upamānaṃ siddhasādisena sādhyasādhanaṃ yathā go viya gavayoti. <hi rend="bold">Paṅguḷo</hi>ti pīṭhasappī. <hi rend="bold">Dolā</hi>ti peṅkholo. <hi rend="bold">Kīḷata</hi>nti kīḷantānaṃ. <hi rend="bold">Upanibandhanatthambhamūle</hi>ti nāsikaggaṃ mukhanimittañca sandhāya vuttaṃ. <hi rend="bold">Ādito pabhutī</hi>ti upameyyatthadassanato paṭṭhāya. <hi rend="bold">Nimitta</hi>nti upanibandhananimittaṃ nāsikaggaṃ, mukhanimittaṃ vā. <hi rend="bold">Anārammaṇamekacittassā</hi>ti assāsapassāsānaṃ ekakkhaṇe appavattanato ekassa cittassa tayopi ārammaṇaṃ na honti, nimittena saha assāso passāso vāti dveyeva ekakkhaṇe ārammaṇaṃ <pb ed="M" n="1.0217" /> hontīti attho. <hi rend="bold">Ajānato ca tayo dhamme</hi>ti nimittaṃ assāso passāsoti ime tayo dhamme ārammaṇakaraṇavasena avindantassa, <hi rend="bold">ca</hi>-saddo byatireko, tena evañca sati ayaṃ aniṭṭhappasaṅgoti byatirekaṃ dasseti. <hi rend="bold">Bhāvanā</hi>ti ānāpānassatibhāvanā.</p>

<p rend="bodytext"><hi rend="bold">Kathaṃ ime…pe… visesamadhigacchatī</hi>ti idaṃ parihāragāthāya vuttamevatthaṃ <hi rend="bold">kakacopamāya</hi> (ma. ni. 1.222 ādayo) vivarituṃ pucchāṭhapanaṃ. Tattha kathaṃ-saddo paccekaṃ yojetabbo ‘‘kathamime aviditā…pe… kathaṃ visesamadhigacchatī’’ti. <hi rend="bold">Padhāna</hi>nti bhāvanānipphādakaṃ vīriyaṃ. <hi rend="bold">Payoga</hi>nti nīvaraṇavikkhambhakaṃ bhāvanānuyogaṃ. <hi rend="bold">Visesa</hi>nti arahattapariyosānavisesaṃ. <hi rend="bold">Padhāna</hi>nti rukkhassa chedanavīriyaṃ. <hi rend="bold">Payoga</hi>nti tasseva chedanakakiriyaṃ. Kiñcāpettha ‘‘visesamadhigacchatī’’ti upamāyaṃ na vuttaṃ, tathāpi atthato yojetabbameva. <hi rend="bold">Yathā rukkho</hi>tiādi upamāsaṃsandanaṃ. <hi rend="bold">Nāsikagge vā mukhanimitte vā</hi>ti dīghanāsiko nāsikagge, itaro mukhaṃ nimiyati chādiyati etenāti mukhanimittanti laddhanāme uttaroṭṭhe.</p>

<p rend="bodytext"><hi rend="bold">Idaṃ padhāna</hi>nti yena vīriyārambhena kāyopi cittampi bhāvanākammassa arahaṃ idha padhānanti phalena hetuṃ dasseti. <hi rend="bold">Upakkilesā</hi>ti nīvaraṇā. <hi rend="bold">Vitakkā</hi>ti kāmavitakkādimicchāvitakkā, nīvaraṇappahānena vā paṭhamajjhānādhigamaṃ dassetvā vitakkūpasamāpadesena dutiyajjhānādīnamadhigamamāha. <hi rend="bold">Ayaṃ payogo</hi>ti ayaṃ jhānādhigamassa hetubhūto kammaṭṭhānānuyogasaṅkhāto payogo. <hi rend="bold">Saṃyojanā pahīyantī</hi>ti dasapi saṃyojanāni maggapaapāṭiyā samucchedavasena pahīyanti. <hi rend="bold">Byantī hontī</hi>ti tathā sattapi anusayā bhaṅgamattassapi anavasesato vigatantā honti. <hi rend="bold">Ayaṃ viseso</hi>ti imaṃ samādhiṃ nissāya anukkamena labbhamāno ayaṃ saṃyojanappahānādiko imassa samādhissa visesoti attho. <hi rend="bold">Evaṃ ime tayo dhammā</hi>tiādi nigamanavacanaṃ. <hi rend="bold">Paripuṇṇā</hi>ti soḷasannaṃ vatthūnaṃ pāripūriyā sabbaso puṇṇā. <hi rend="bold">Anupubba</hi>nti anukkamena. <hi rend="bold">Paricitā</hi>ti pariciṇṇā. <hi rend="bold">Imaṃ loka</hi>nti khandhādilokaṃ paññāpabhāsena pabhāseti.</p>

<p rend="bodytext"><hi rend="bold">Idhā</hi>ti <pb ed="V" n="1.0190" /> imasmiṃ ṭhāne. <hi rend="bold">Assā</hi>ti upamābhūtassa kakacassa. Ānayane payojananti yojetabbaṃ. <hi rend="bold">Nimitta</hi>nti paṭibhāganimittaṃ. <hi rend="bold">Avasesajhānaṅgapaṭimaṇḍitā</hi>ti vitakkādiavasesajhānaṅgapaṭimaṇḍitāti vadanti. Vicārādīhīti <pb ed="M" n="1.0218" /> pana vattabbaṃ nippariyāyena vitakkassa appanābhāvato. So hi ‘‘appanā byappanā’’ti niddiṭṭho. Evañhi sati avasesa-saddo upapanno hoti, vitakkasampayogato vā jhānaṅgesu padhānabhūto samādhi appanāti katvā ‘‘avasesajhānaṅgapaṭimaṇḍitā appanāsaṅkhātā ṭhapanā ca sampajjatī’’ti vuttaṃ. <hi rend="bold">Kassaci pana gaṇanāvaseneva manasikārakālato pabhutī</hi>ti ettha ‘‘anukkamato…pe… pattaṃ viya hotī’’ti upari vakkhamāno gantho purāṇapotthakesu dissati, tasmā ayaṃ pāṭho etthāpi likhitabbo, lekhakānaṃ pana dosena gaḷitoti veditabbo.</p>

<p rend="bodytext"><hi rend="bold">Oḷārike assāsapassāse niruddhe</hi>tiādi heṭṭhā vuttanayampi vicetabbākārappattassa kāyasaṅkhārassa vicayanavidhiṃ dassetuṃ ānītaṃ. <hi rend="bold">Desato</hi>ti pubbe phusanavasena gahitaṭṭhānato. <hi rend="bold">Nimittaṃ paṭṭhapetabba</hi>nti pubbe gahitākāranimittaggāhikā saññā phusanaṭṭhāne paṭṭhapetabbā. <hi rend="bold">Imameva hi atthavasa</hi>nti imaṃ anupaṭṭhahantassa ārammaṇassa upaṭṭhānavidhisaṅkhātaṃ kāraṇaṃ paṭicca. <hi rend="bold">Ito</hi>ti ānāpānakammaṭṭhānato. Garukatā ca bhāvanādukkaratāyāti āha ‘‘garukabhāvana’’nti. <hi rend="bold">Caritvā</hi>ti gocaraṃ gahetvā. <hi rend="bold">Nimitta</hi>nti uggahanimittaṃ, paṭibhāganimittaṃ vā. Ubhayampi hi idha ekajjhaṃ vuttaṃ. Tathā hi tūlapicuādiupamattayaṃ uggahe yujjati, sesaṃ ubhayattha.</p>

<p rend="bodytext"><hi rend="bold">Tārakarūpaṃ viyā</hi>ti tārakāya sarūpaṃ viya. <hi rend="bold">Saññānānatāyā</hi>ti nimittupaṭṭhānato pubbe pavattasaññānaṃ nānatāya. <hi rend="bold">Saññaja</hi>nti bhāvanāsaññāya parikappitaṃ, na uppāditaṃ avijjamānattā, tenāha ‘‘nānato upaṭṭhātī’’ti. <hi rend="bold">Evaṃ hotī</hi>ti bhāvanamanuyuttassa evaṃ upaṭṭhāti. <hi rend="bold">Eva</hi>nti evaṃ sati, yathāvuttanayena nimitte eva cittassa ṭhapane satīti attho. <hi rend="bold">Ito pabhutī</hi>ti ito paṭibhāganimittuppattito paṭṭhāya. <hi rend="bold">Nimitte</hi>ti paṭibhāganimitte. <hi rend="bold">Ṭhapaya</hi>nti ṭhapanāvasena cittaṃ ṭhapanto. <hi rend="bold">Nānākāra</hi>nti ‘‘cattāro vaṇṇā’’ti evaṃ vuttaṃ nānākāraṃ. <hi rend="bold">Vibhāvaya</hi>nti vibhāvento antaradhāpento. Nimittuppattito paṭṭhāya hi te ākārā amanasikaroto antarahitā viya honti. <hi rend="bold">Assāsapassāse</hi>ti assāse passāse ca yo nānākāro, taṃ vibhāvayaṃ assāsapassāsasambhūte vā nimitte cittaṃ ṭhapayaṃ sakaṃ cittaṃ nibandhati nāmāti <pb ed="M" n="1.0219" /> yojanā. Keci pana vibhāvayanti etassa vibhāvento viditaṃ pākaṭaṃ karontoti atthaṃ vadanti, taṃ pubbabhāgavasena yujjeyya. Ayañhettha attho – assāsapassāse nānākāraṃ <pb ed="V" n="1.0191" /> vibhāvento pajānanto tattha yaṃ laddhaṃ nimittaṃ, tasmiṃ cittaṃ ṭhapento anukkamena sakaṃ cittaṃ nibandhati appetīti.</p>

<p rend="bodytext"><hi rend="bold">Kilesā</hi>ti avasesakilesā. <hi rend="bold">Sannisinnāyevā</hi>ti aladdhanīvaraṇasahāyā olīnāyeva. <hi rend="bold">Upacārabhūmiya</hi>nti upacārāvatthāyaṃ. <hi rend="bold">Lakkhaṇato</hi>ti vikkhambhanādisabhāvato vā aniccādisabhāvato vā. <hi rend="bold">Gocaro</hi>ti bhikkhācāragāmo. Yattha dullabhā sappāyabhikkhā, so asappāyo, itaro sappāyo. <hi rend="bold">Bhassa</hi>nti dasakathāvatthunissitaṃ bhassaṃ, taṃ sappāyaṃ, itaramasappāyaṃ. Sesesu āvāsādīsu yattha yattha asamāhitaṃ cittaṃ samādhiyati, taṃ taṃ sappāyaṃ, itaramasappāyanti gahetabbaṃ. Yassa pana evaṃ sattavidhaṃ asappāyaṃ vajjetvā sappāyameva sevantassapi appanā na hoti, tena sampādetabbaṃ dasavidhaṃ appanākosallaṃ dassento <hi rend="bold">vatthuvisadakiriyā</hi>tiādimāha. Tattha <hi rend="bold">vatthuvisadakiriyā</hi> nāma kesanakhacchedanādīhi ajjhattikassa sarīravatthussa, cīvarasenāsanādidhovanaparikammādīhi bāhiravatthussa ca visadabhāvakaraṇaṃ. Evañhi ñāṇampi visadakiccanipphattikaraṃ hoti. <hi rend="bold">Indriyasamattapaṭipādanatā</hi> nāma saddhādīnaṃ indriyānaṃ samabhāvakaraṇaṃ. <hi rend="bold">Nimittakusalatā</hi> nāma bhāvanāya laddhanimittassa rakkhaṇakosallaṃ. <hi rend="bold">Yasmiṃ samaye cittaṃ niggahetabba</hi>ntiādīsu yasmiṃ samaye cittaṃ accāraddhatādīhi kāraṇehi uddhatatāya niggahetabbaṃ, tadā dhammavicayasambojjhaṅgādayo tayo abhāvetvā passaddhādīnaṃ tiṇṇaṃ bhāvanena cittassa niggaṇhanā hoti. Yadāssa cittaṃ atisithilavīriyatādīhi līnatāya paggahetabbaṃ, tadā passaddhisambojjhaṅgādayo tayo abhāvetvā dhammavicayādīnaṃ tiṇṇaṃ bhāvanena cittassa paggaṇhanaṃ hoti. Yadāssa paññāpayogamandatādīhi nirassādaṃ cittaṃ hoti, tadā tassa cittassa aṭṭhasaṃvegavatthupaccavekkhaṇādinā (a. ni. aṭṭha. 1.1.418) sampahaṃsanasaṅkhātā saṃvejanā hoti. Yadā panassa evaṃ paṭipajjanato alīnaṃ anuddhataṃ anirassādaṃ ārammaṇe samappavattaṃ samathavīthipaṭipannañca cittaṃ hoti, tadā tassa paggahaniggahasampahaṃsanesu abyāpāratāsamāpajjanena ajjhupekkhanā hoti.</p>

<p rend="bodytext"><hi rend="bold">Tadadhimuttatā</hi><pb ed="M" n="1.0220" /> nāma samādhiadhimuttatā, samādhininnapoṇapabbhāratāti attho. <hi rend="bold">Etthā</hi>ti etissaṃ kāyānupassanāyaṃ.</p>

<p rend="bodytext"><hi rend="bold">Pārisuddhiṃ pattukāmo</hi>ti phalaṃ adhigantukāmo samāpajjitukāmo ca. Tattha sallakkhaṇāvivaṭṭanāvasena paṭhamaṃ maggānantaraphalaṃ adhigantukāmo. Tato paraṃ sallakkhaṇavasena phalasamāpattiṃ samāpajjitukāmopīti evamattho gahetabbo. <hi rend="bold">Āvajjanasamāpajjana…pe… vasippatta</hi>nti <pb ed="V" n="1.0192" /> ettha paṭiladdhajhānato vuṭṭhāya vitakkādīsu jhānaṅgesu ekekaṃ āvajjayato bhavaṅgaṃ upacchinditvā uppannāvajjanānantaraṃ vitakkādīsu yathāvajjitajhānaṅgārammaṇāni kāmāvacarajavanāni bhavaṅgantaritāni yadā nirantaraṃ pavattanti, athassa <hi rend="bold">āvajjanavasī</hi> siddhā hoti. Taṃ pana jhānaṃ samāpajjitukāmatānantaraṃ sīghaṃ samāpajjanasamatthatā <hi rend="bold">samāpajjanavasī</hi> nāma. Accharāmattaṃ vā dasaccharāmattaṃ vā khaṇaṃ jhānaṃ ṭhapetuṃ samatthatā <hi rend="bold">adhiṭṭhānavasī</hi> nāma. Tatheva lahuṃ khaṇaṃ jhānasamaṅgī hutvā jhānato bhavaṅguppattivasena vuṭṭhātuṃ samatthatā <hi rend="bold">vuṭṭhānavasī</hi> nāma. ‘‘Ettakameva khaṇaṃ samāpajjissāmī’’ti, ‘‘ettakameva khaṇaṃ jhānasamaṅgī hutvā jhānato vuṭṭhahissāmī’’ti ca pavattapubbaparikammabhedenettha adhiṭṭhānavuṭṭhānavasiyo bhinnā, na sarūpabhedena, yā ‘‘samāpattikusalatā, vuṭṭhānakusalatā’’ti vuccanti. <hi rend="bold">Paccavekkhaṇavasī</hi> pana āvajjanavasiyā eva vuttā. Paccavekkhaṇavīthiyañhi sīghaṃ āvajjanuppattiyā āvajjanavasī tadanantarānaṃ javanānaṃ samuppattiyā paccavekkhaṇavasīti āvajjanavasīsiddhiyāva paccavekkhaṇavasī siddhā eva hotīti veditabbā. <hi rend="bold">Jhānaṅgāni pariggahetvā</hi>ti jhānacittasampayuttāni jhānaṅgāni lakkhaṇādivasena pariggahetvā. <hi rend="bold">Tesañca nissaya</hi>nti tesaṃ vatthunissayānaṃ bhūtānaṃ nissayaṃ. Idañca karajakāyassa vatthudasakassa bhūtanissayattā suttantanayena vuttaṃ, na paṭṭhānanayena. Na hi kalāpantaragatāni bhūtāni kalāpantaragatānaṃ bhūtānaṃ nissayapaccayā honti, suttantanayena pana upanissayapaccayoti veditabbāni. Paṭṭhāne hi asaṅgahitā sabbe paccayā suttantikanayena upanissayapaccaye saṅgayhantīti veditabbaṃ. <hi rend="bold">Taṃnissitarūpānī</hi>ti upādārūpāni. <hi rend="bold">Yathāpariggahitarūpavatthudvārārammaṇaṃ vā</hi>ti ettha yathāpariggahitakesādirūpārammaṇaṃ tato pubbe vuttanayavatthārammaṇañca tannissayakarajakāyapaaggahamukhena <pb ed="M" n="1.0221" /> upaṭṭhitacakkhādidvārañca sasampayuttadhammaviññāṇaṃ vāti yojetabbaṃ. <hi rend="bold">Kammāragaggarī</hi>ti kammārānaṃ aggidhamanabhastā. <hi rend="bold">Tajja</hi>nti tadanurūpaṃ. <hi rend="bold">Tassā</hi>ti nāmarūpassa. <hi rend="bold">Taṃ disvā</hi>ti avijjātaṇhādipaccayaṃ disvā. <hi rend="bold">Kaṅkhaṃ vitaratī</hi>ti ahosiṃ nu kho ahaṃ atītamaddhānantiādinayappavattaṃ (ma. ni. 1.18; saṃ. ni. 2.20) soḷasavatthukaṃ vicikicchaṃ atikkamati. <hi rend="bold">Kalāpasammasanavasenā</hi>ti yaṃ kiñci rūpaṃ atītānāgatapaccuppannantiādinā (ma. ni. 1.361; 3.86, 89; a. ni. 4.181) pañcasu khandhesu atītādikoṭṭhāsaṃ ekekakalāpato gahetvā aniccādivasena sammasanaṃ kalāpasammasanaṃ, tassa vasena. <hi rend="bold">Pubbabhāge</hi>ti paṭipadāñāṇadassanavisuddhipariyāpannāya udayabbayānupassanāya pubbabhāge. <hi rend="bold">Obhāsādayo</hi>ti obhāso ñāṇaṃ pīti passaddhi sukhaṃ adhimokkho paggaho upekkhā upaṭṭhānaṃ nikanti ca. Tattha <hi rend="bold">adhimokkho</hi>ti saddhā. <hi rend="bold">Upaṭṭhāna</hi>nti sati. <hi rend="bold">Upekkhā</hi>ti tatramajjhattatā. Ettha ca obhāsādayo nava nikantisaṅkhātataṇhupakkilesavatthutāya upakkilesā vuttā <pb ed="V" n="1.0193" />, nikanti pana upakkilesatāya tabbatthutāya ca. <hi rend="bold">Nibbindanto</hi> ādīnavānupassanāpubbaṅgamāya nibbidānupassanāya nibbindanto. Muñcitukamyatāpaṭisaṅkhānupassanāsaṅkhārupekkhānulomañāṇānaṃ ciṇṇapariyante uppannagotrabhuñāṇānantaraṃ uppannena maggañāṇena sabbasaṅkhāresu <hi rend="bold">virajjanto vimuccanto</hi>. Phalakkhaṇe hi vimutto nāma vuccati, maggakkhaṇe vimuccantoti. <hi rend="bold">Ekūnavīsatibhedassā</hi>ti catunnaṃ maggavīthīnaṃ anantaraṃ paccekaṃ uppajjantassa maggaphalanibbānapahīnāvasiṭṭhakilesānaṃ pañcannaṃ paccavekkhitabbānaṃ vasena ekūnavīsatibhedassa. Arahato hi avasiṭṭhakilesābhāvena ekūnavīsatitā. <hi rend="bold">Assā</hi>ti ānāpānakammaṭṭhānikassa.</p>

<p rend="bodytext"><hi rend="bold">Sappītike dve jhāne</hi>ti pītisahagatāni catukkanaye dve paṭhamadutiyajjhānāni. <hi rend="bold">Tassā</hi>ti tena yoginā. <hi rend="bold">Samāpattikkhaṇe</hi>ti samāpannakkhaṇe. <hi rend="bold">Ārammaṇato</hi>ti paṭibhāgārammaṇaggahaṇamukhena <hi rend="bold">pīti paṭisaṃviditā hoti, ārammaṇassa paṭisaṃviditattā</hi>. Ārammaṇe hi vidite tabbisayā cittacetasikā dhammā sayaṃ attano paṭisaṃviditā nāma hoti salakkhaṇato sāmaññalakkhaṇato ca pacchā gahaṇe sandehābhāvato. <hi rend="bold">Vipassanākkhaṇe</hi>ti vipassanāpaññāya visayato dassanakkhaṇe. Evaṃ pītiṃ aniccādivasena gahaṇameva <hi rend="bold">asammohato</hi> pītipaṭisaṃvedanaṃ nāma.</p>

<p rend="bodytext"><hi rend="bold">Dīghaṃ</hi><pb ed="M" n="1.0222" /><hi rend="bold">assāsavasenā</hi>ti dīghassa assāsassa ārammaṇabhūtassa vasena, pajānato sā pīti paṭisaṃviditā hotīti sambandho. <hi rend="bold">Cittassa ekaggataṃ avikkhepaṃ pajānato</hi>ti jhānapariyāpannaṃ avikkhepāpannaṃ nāma cittassekaggataṃ taṃsampayuttāya paññāya pajānato. Yatheva hi ārammaṇamukhena pīti paṭisaṃviditā hoti, evaṃ taṃsampayuttadhammāpi paṭisaṃviditā eva hontīti. <hi rend="bold">Sati upaṭṭhitā hotī</hi>ti dīghaṃ assāsavasena jhānasampayuttā sati tassa ārammaṇe upaṭṭhitā tadārammaṇajjhānepi upaṭṭhitā nāma hotīti. <hi rend="bold">Dīghaṃ passāsavasenā</hi>tiādīsupi imināva nayena attho veditabbo. Evaṃ dassitaṃ pītipaṭisaṃvedanaṃ ārammaṇato asammohato ca vibhāgato dassetuṃ <hi rend="bold">āvajjato</hi>tiādi vuttaṃ. Tattha <hi rend="bold">āvajjato</hi>ti jhānaṃ āvajjantassa. <hi rend="bold">Sā pītī</hi>ti sā jhānapariyāpannā pīti. <hi rend="bold">Jānato</hi>ti samāpannakkhaṇe ārammaṇamukhena jānato, tassa sā pīti paṭisaṃviditā hotīti sambandho. <hi rend="bold">Passato</hi>ti dassanabhūtena ñāṇena jhānato vuṭṭhāya passantassa. <hi rend="bold">Paccavekkhato</hi>ti jhānaṃ paccavekkhantassa. <hi rend="bold">Cittaṃ adhiṭṭhahato</hi>ti ‘‘ettakaṃ velaṃ jhānasamaṅgī bhavissāmī’’ti jhānacittaṃ adhiṭṭhahantassa. Evaṃ pañcannaṃ vasibhāvānaṃ vasena jhānassa pajānanamukhena ārammaṇato pītiyā paṭisaṃvedanā dassitā. <hi rend="bold">Adhimuccato</hi>ti saddahantassa, samathavipassanāvasenāti adhippāyo. <hi rend="bold">Vīriyaṃ paggaṇhato</hi>tiādīsupi eseva nayo. <hi rend="bold">Abhiññeyya</hi>nti visiṭṭhāya paññāya jānitabbaṃ catusaccaṃ vipassanāpaññāpubbaṅgamāya maggapaññāya <pb ed="V" n="1.0194" /> abhijānatotiādi yojanā. Evaṃ <hi rend="bold">pariññeyya</hi>ntiādīsupi parijānatotiādinā yojanā veditabbā. Tattha <hi rend="bold">pariññeyya</hi>nti dukkhasaccaṃ. <hi rend="bold">Avasesapadānī</hi>ti sukhapaṭisaṃvedī cittasaṅkhārapaṭisaṃvedīti padāni.</p>

<p rend="bodytext"><hi rend="bold">Vedanādayo</hi>ti <hi rend="bold">ādi</hi>-saddena saññā gahitā, tenāha ‘‘dve khandhā’’ti. <hi rend="bold">Vipassanābhūmidassanattha</hi>nti kāyikasukhādisīsena pakiṇṇakasaṅkhāradassanato vuttaṃ samathe kāyikasukhābhāvato. <hi rend="bold">So</hi>ti passambhanapariyāyena vutto nirodho. <hi rend="bold">Vuttanayenā</hi>ti imassa hi bhikkhuno pubbe apariggahitakāletiādinā (pārā. aṭṭha. 2.165) kāyasaṅkhāre vuttanayena. <hi rend="bold">Pītisīsena vedanā vuttā</hi>ti pītiapadesena vedanā vuttā, sukhaggahaṇato <pb ed="M" n="1.0223" /> vedanānupassanāpasaṅgatoti adhippāyo. <hi rend="bold">Dvīsu cittasaṅkhārapadesū</hi>ti ‘‘cittasaṅkhārapaṭisaṃvedī passambhayaṃ cittasaṅkhāra’’nti imesu dvīsu koṭṭhāsesu. <hi rend="bold">Saññāsampayuttā vedanā</hi>ti vedanānupassanābhāvato vuttaṃ. <hi rend="bold">Cittapaṭisaṃveditā veditabbā</hi>ti ārammaṇato asammohatotiādinā vuttanayaṃ sandhāya vuttaṃ. <hi rend="bold">Citta</hi>nti jhānasampayuttaṃ vipassanāsampayuttañca cittaṃ. <hi rend="bold">Āmodetī</hi>ti sampayuttāya pītiyā jhānavisayāya modeti. <hi rend="bold">Vipassanākkhaṇe</hi>tiādinā vuttabhaṅgānupassanakkhaṇe.</p>

<p rend="centre">Ānāpānassatisamādhikathāvaṇṇanānayo niṭṭhito.</p>

<p rend="bodytext" n="167"><hi rend="paranum">167</hi><hi rend="dot">.</hi> Yadipi ariyā neva attanāva attānaṃ aññamaññaṃ vā jīvitā voropenti, nāpi parehi samādapenti, tathāpi yathāvuttehi tīhi pakārehi matānaṃ puthujjanānaṃ antare migalaṇḍikena māritānaṃ ariyapuggalānampi atthitāya ‘‘ariyapuggalamissakattā’’ti vuttaṃ. Atha vā puthujjanakāle attanāva attānaṃ ghātetvā maraṇasamaye vipassanaṃ vaḍḍhetvā ariyamaggaṃ paṭilabhitvā matānampi sabbhāvato evaṃ vuttanti gahetabbaṃ.</p>

<p rend="subhead">Padabhājanīyavaṇṇanā</p>

<p rend="bodytext" n="172"><hi rend="paranum">172</hi><hi rend="dot">.</hi><hi rend="bold">Byañjane ādaraṃ akatvā</hi>ti jānitvā sañjānitvātiādinā byañjanānurūpaṃ avuttattā vuttaṃ. <hi rend="bold">Pāṇoti jānanto</hi>ti idaṃ manussoti ajānitvāpi kevalaṃ sattasaññāya eva pārājikabhāvadassanatthaṃ vuttaṃ. <hi rend="bold">Vadhakacetanāvasena cetetvā</hi>ti ‘‘imaṃ māremī’’ti vadhakacetanāya cintetvā. <hi rend="bold">Pakappetvā</hi>ti ‘‘vadhāmi na’’nti evaṃ cittena paricchinditvā. <hi rend="bold">Abhivitaritvā</hi>ti sanniṭṭhānaṃ katvā, tenāha ‘‘nirāsaṅkacittaṃ pesetvā’’ti. <hi rend="bold">Sikhāppatto attho</hi>ti sañciccāti pubbakālakiriyāvasena <pb ed="V" n="1.0195" /> vuttassapi vītikkamabhūtassa aparakālakiriyāyuttadassanena koṭippatto attho. <hi rend="bold">Jātiuṇṇā</hi> nāma tadahujātaeḷakassa lomaṃ. <hi rend="bold">Evaṃ vaṇṇappaṭibhāga</hi>nti evaṃ vaṇṇasaṇṭhānaṃ. <hi rend="bold">Tato vā uddha</hi>nti dutiyasattāhādīsu abbudādibhāvappattaṃ sandhāya vuttaṃ. <hi rend="bold">Parihīnavegassa santānassa paccayo hotī</hi>ti <pb ed="M" n="1.0224" /> sahakārīpaccayo hoti, na janako. Kammameva hi khaṇe khaṇe uppajjamānānaṃ kammajarūpānaṃ janakapaccayo, tañca pavattiyaṃ pubbe uppajjitvā ṭhitaṃ anupahataṃ catusantatirūpaṃ sahakārīpaccayaṃ labhitvāva kātuṃ sakkoti, na aññathā, yena kenaci virodhipaccayena niruddhacakkhādippasādānaṃ puggalānaṃ vijjamānampi kammaṃ cakkhādikaṃ janetuṃ na sakkotīti siddhameva hoti.</p>

<p rend="bodytext"><hi rend="bold">Atipātento</hi>ti atipātento vināsento. <hi rend="bold">Vuttapakāramevā</hi>ti jīvitindriyātipātanavidhānaṃ vuttappakārameva. Saraseneva patanasabhāvassa saṇikaṃ patituṃ adatvā atīva pātanaṃ sīghapātanaṃ atipāto, pāṇassa atipāto pāṇātipāto. <hi rend="bold">Āthabbaṇikā</hi>ti athabbaṇavedino. <hi rend="bold">Athabbaṇa</hi>nti athabbaṇavedavihitaṃ. <hi rend="bold">Mantaṃ payojentī</hi>ti aloṇabhojanadabbasayanasusānagamanādīhi payogehi mantaṃ parivattenti, tena yathicchitapāṇavadhādiphalaṃ upapajjati, tasmā taṃ kāyavacīkammesu paviṭṭhaṃ. <hi rend="bold">Īti</hi>nti pīḷaṃ. <hi rend="bold">Upaddava</hi>nti tato adhikataraṃ pīḷaṃ. <hi rend="bold">Pajjaraka</hi>nti visamajjaraṃ. <hi rend="bold">Sūcika</hi>nti sūcīhi viya vijjhamānaṃ sūlaṃ. <hi rend="bold">Visūcika</hi>nti sasūlaṃ āmātisāraṃ. <hi rend="bold">Pakkhandiya</hi>nti rattātisāraṃ. <hi rend="bold">Vijjaṃ parivattetvā</hi>ti gandhāravijjādikaṃ attano vijjaṃ katūpacāraṃ mantapaṭhanakkamena parijappitvā. <hi rend="bold">Tehī</hi>ti tehi vatthūhi. <hi rend="bold">Payojana</hi>nti pavattanaṃ. <hi rend="bold">Aho vatāya</hi>nti ayaṃ taṃ kucchigataṃ. <hi rend="bold">Gabbha</hi>nti idaṃ kucchigataṃ gabbhaṃ. <hi rend="bold">Kulumbassā</hi>ti gabbhassa, kulasseva vā, kuṭumbassāti vuttaṃ hoti. <hi rend="bold">Bhāvanāmayiddhiyā</hi>ti adhiṭṭhāniddhiṃ sandhāya vuttaṃ. <hi rend="bold">Taṃ tesaṃ icchāmatta</hi>nti suttatthato na sametīti adhippāyo. Athabbaṇiddhivaseneva hi sutte ‘‘iddhimā cetovasippatto’’ti vuttaṃ, na bhāvanāmayiddhivasenāti daṭṭhabbaṃ.</p>

<p rend="bodytext"><hi rend="bold">Itarathā</hi>ti pariyeseyyāti padassa gavesanamattameva yathārutavasena attho siyā, tadā pariyiṭṭhamattena pariyesitvā satthādīnaṃ laddhamattenāti attho. Sasanti hiṃsanti etenāti satthanti vadhopakaraṇassa pāsāṇarajjuādino sabbassāpi nāmanti āha <hi rend="bold">laguḷā</hi>tiādi. <hi rend="bold">Laguḷa</hi>nti muggarassetaṃ adhivacanaṃ. <hi rend="bold">Satthasaṅgaho</hi>ti mātikāyaṃ <hi rend="bold">satthahāraka</hi>nti ettha vuttasatthasaṅgaho. <hi rend="bold">Parato vuttanayattā</hi>ti parato <pb ed="M" n="1.0225" /> nigamanavasena vuttassa dutiyapadassa padabhājane vuttanayattā. <hi rend="bold">Cittasaddassa atthadīpanatthaṃ vutto</hi>ti citta-saddassa vicittādianekatthavisayattā itarehi nivattetvā viññāṇatthaṃ niyametuṃ vutto.</p>

<p rend="bodytext" n="174"><hi rend="paranum">174</hi><hi rend="dot">.</hi><hi rend="bold">Kammunā</hi><pb ed="V" n="1.0196" /><hi rend="bold">bajjhatī</hi>ti pāṇātipātakammunā bajjhati, taṃ kammamassa siddhanti attho. <hi rend="bold">Ubhayathāpī</hi>ti uddisakānuddisakavasena. <hi rend="bold">Pacchā vā tena rogenā</hi>ti etena anāgatampi jīvitindriyaṃ ārabbha pāṇātipātassa pavattiṃ dasseti. Evañca ‘‘yadā sakkoti, tadā taṃ jīvitā voropehī’’ti āṇattiyā cirena samiddhiyampi āṇattikkhaṇeyeva pāṇātipāto. Opātakhaṇanādithāvarapayogesu payogakaraṇato pacchā gahitapaṭisandhikassāpi sattassa maraṇe pāṇātipāto ca anāgatārammaṇo upapanno hoti. Yaṃ pana <hi rend="bold">sikkhāpadavibhaṅge</hi> ‘‘pañca sikkhāpadāni paccuppannārammaṇāyevā’’ti vuttaṃ, taṃ pāṇātipātādito viratiṃ sandhāya vuttaṃ, na pāṇātipātādinti gahetabbaṃ. <hi rend="bold">Aññacittenā</hi>ti amāretukāmatācittena. <hi rend="bold">Dutiyappahārena maratī</hi>ti paṭhamappahāraṃ vinā dutiyeneva maratīti attho. <hi rend="bold">Paṭhamappahārenevā</hi>ti paṭhamappahārasamuṭṭhāpakacetanākkhaṇeyevāti attho. Kiñcāpi paṭhamappahāro sayameva na sakkoti māretuṃ, dutiyaṃ pana labhitvā sakkonto jīvitavināsahetu hoti, tasmā paṭhamappahāraṃ vinā maraṇassa asiddhattā ‘‘payogo tena ca maraṇa’’nti iminā saṃsandanato paṭhamappahāreneva kammabaddho yutto, na dutiyena tassa aññacittena dinnattā. Yathā cettha, evaṃ aññena puggalena dutiyappahāradānādīsu viya. Yadi pana dutiyappahāradāyakassāpi puggalassa vadhakacetanā atthi, tassāpi attano payogenāpi matattā payogakkhaṇe pāṇātipātoti veditabbaṃ.</p>

<p rend="bodytext"><hi rend="bold">Kammāpattibyattibhāvattha</hi>nti ānantariyādikammavibhāgassa pārājikādiāpattivibhāgassa ca pākaṭabhāvatthaṃ. ‘‘Eḷakaṃ māremī’’ti viparītaggahaṇepi ‘‘ima’’nti yathānipannasseva paramatthato gahitattā yathāvatthukaṃ kammabaddho hotiyevāti āha <hi rend="bold">imaṃ vatthu</hi>ntiādi. <hi rend="bold">Ghātako ca hotī</hi>ti pāṇātipātakammena baddhoti attho. Mātādiguṇamahante ārabbha pavattavadhakacetanāya <pb ed="M" n="1.0226" /> mahāsāvajjatāya vuttaṃ ‘‘idha pana cetanā dāruṇā hotī’’ti.</p>

<p rend="bodytext"><hi rend="bold">Lohitaka</hi>nti lohitamakkhitaṃ. <hi rend="bold">Kammaṃ karonte</hi>ti yuddhakammaṃ karonte. <hi rend="bold">Yathādhippāyaṃ gate</hi>ti yodhaṃ vijjhitvā pitari viddhe, yodhaṃ pana avijjhitvā kevalaṃ pitari viddhepi visaṅketo natthiyeva pitaripi vadhakacittassa atthitāya, kevalaṃ yodhe viddhepi eseva nayo. <hi rend="bold">Ānantariyaṃ pana natthī</hi>ti pituvisayaṃ pāṇātipātakammaṃ natthīti attho.</p>

<p rend="bodytext"><hi rend="bold">Evaṃ vijjhā</hi>ti evaṃ pādehi bhūmiyaṃ ṭhatvā evaṃ dhanuṃ gahetvā ākaḍḍhitvātiādinā vijjhanappakārasikkhāpanamukhena āṇāpetīti attho. <hi rend="bold">Evaṃ paharā</hi>ti daḷhaṃ asiṃ gahetvā evaṃ pahara. <hi rend="bold">Evaṃ ghātehī</hi>ti evaṃ kammakāraṇaṃ katvā mārehi. <hi rend="bold">Tattakā ubhinnaṃ pāṇātipātā</hi>ti anuddisitvā <pb ed="V" n="1.0197" /> yesaṃ kesañci māraṇatthāya ubhohi payogassa katattā vuttaṃ. Sace hi āṇāpako ‘‘evaṃ viddhe asuko evaṃ maratī’’ti saññāya ‘‘evaṃ vijjhā’’ti āṇāpeti, niyamitasseva maraṇe āṇāpakassa kammabaddhoti vadanti. Sace āṇatto ‘‘asuka’’nti niyametvā uddissa saraṃ khipati, āṇāpako aniyametvā āṇāpeti, āṇāpakassa yesaṃ kesañci maraṇepi kammabaddho, āṇattassa pana niyamitamaraṇeyevāti veditabbaṃ. <hi rend="bold">Majjhe</hi>ti hatthino piṭṭhino majjhe. <hi rend="bold">Etenā</hi>ti adhiṭṭhahitvā āṇāpetītiādipāḷivacanena. <hi rend="bold">Tatthā</hi>ti āṇattikapayoge.</p>

<p rend="bodytext">Kiñcāpi kiriyāviseso aṭṭhakathāsu anāgato, <hi rend="bold">pāḷiyaṃ</hi> pana ‘‘evaṃ vijjha, evaṃ pahara, evaṃ ghātehī’’ti (pārā. 174) kiriyāvisesassa parāmaṭṭhattā ācariyaparamparā āgataṃ kiriyāvisesampi pāḷisaṃsandanato gahetvā dassento <hi rend="bold">aparo nayo</hi>tiādimāha. <hi rend="bold">Vijjhana</hi>nti ususattiādīhi vijjhanaṃ. <hi rend="bold">Chedana</hi>nti asiādīhi hatthapādādicchedanaṃ. <hi rend="bold">Bhedana</hi>nti muggarādīhi sīsādibhedanaṃ dvidhākaraṇaṃ. <hi rend="bold">Saṅkhamuṇḍaka</hi>nti sīsakaṭāhe cammaṃ saha kesehi uppāṭetvā thūlasakkharāhi sīsakaṭāhaṃ ghaṃsitvā saṅkhavaṇṇakaraṇavasena saṅkhamuṇḍakammakaraṇaṃ. <hi rend="bold">Evamādī</hi>ti <hi rend="bold">ādi</hi>-saddena biḷaṅgathālikādiṃ saṅgaṇhāti. Ure paharitvā piṭṭhiyaṃ paharitvā gīvāyaṃ paharitvātiādinā sarīrāvayavappadesesu paharaṇavijjhanādiniyamopi kiriyāviseseyeva saṅgayhati aṭṭhakathāsu saṅkhamuṇḍakādisarīrappadesavisayāyapi ghātanāya tattha <pb ed="M" n="1.0227" /> pavesitattā, yaṃ pana <hi rend="bold">sāratthadīpaniyaṃ</hi> (sārattha. ṭī. pārājikakaṇḍa 2.174 payogakathāvaṇṇanā) purato paharitvā mārehītiādikassa aṭṭhakathāpāṭhassa ‘‘purimapassādīnampi vatthusabhāgato vatthuggahaṇeneva gahaṇanti āha purato paharitvātiādī’’ti evamadhippāyakathanaṃ, taṃ saṅkhamuṇḍakādikassa sarīrappadese kammakāraṇākaraṇassa aṭṭhakathāya kiriyāvisesavisaye vuttattā na yujjati. Yathāṇattaṃ muñcitvā puggalantaramāraṇameva hi vatthuvisaṃvādo, na paharituṃ āṇattaṃ sarīrappadesavisaṃvādanaṃ, tenāha ‘‘vatthuṃ visaṃ vādetvā…pe… tato aññaṃ māreti. Purato paharitvā mārehīti vā…pe… natthi kammabaddho’’ti, idaṃ pana yathāṇattavatthusmimpi kiriyāvisesavisaṅketena kammabaddhābhāvaṃ dassetuṃ vuttanti paññāyati. Tena ‘‘vatthuṃ avisaṃvādetvā mārentī’’ti ettakameva avatvā ‘‘yathāṇattiyā’’ti kiriyāvisesaniyamopi dassito, itarathā yathāṇattiyāti vacanassa niratthakatāpattito. <hi rend="bold">Vatthuniddese</hi> ca ‘‘vatthūti māretabbo satto’’ti (pārā. aṭṭha. 2.174) ettakameva vuttaṃ, na pana ‘‘yathāṇattassa paharitabbasarīrappadesopī’’ti vuttaṃ. Tasmā purato paharaṇādipi kiriyāvisese eva saṅgayhatīti amhākaṃ khanti, vīmaṃsitvā gahetabbaṃ. <hi rend="bold">Vatthuvisesenā</hi>ti mātuādimatasattavisesena. <pb ed="V" n="1.0198" /><hi rend="bold">Kammaviseso</hi>ti ānantariyādikammaviseso. <hi rend="bold">Āpattiviseso</hi>ti pārājikādiāpattiviseso.</p>

<p rend="bodytext"><hi rend="bold">Yadā kadāci pubbaṇhe</hi>ti āṇattadivasato aññassapi yassa kassaci divasassa pubbaṇhe. <hi rend="bold">Etaṃ gāme ṭhita</hi>nti gāmo puggalaniyamanatthaṃ vutto, na okāsaniyamanatthaṃ, tasmā ‘‘yattha katthaci māreti, natthi visaṅketo’’ti vuttaṃ, etena kālokāsaāvudhaiayāpathakiriyāvisesānaṃ niyamicchāya asati yena kenaci pakārena maraṇameva icchantassa āṇāpakassa mukhāruḷhavasena vuttassa desakālādiniyamassa visaṅketepi kammabaddhoyevāti ñāpitaṃ hoti. Yo pana cittena yattha katthaci yadā kadāci yena kenaci pakārena maraṇameva icchantopi kālādivisaṅketena akusalato codanato vā muccitukāmo lesena kālādiniyamaṃ karoti, tassa manussaviggahapārājikato pariyāyena amuccanato kālādivisaṅketepi kammabaddhovāti gahetvā vicāraṇato gahetabbaṃ, keci panetaṃ na icchanti, vīmaṃsitabbaṃ. <hi rend="bold">Tuṇḍenā</hi>ti <pb ed="M" n="1.0228" /> aggakoṭiyā. <hi rend="bold">Tharunā</hi>ti khaggamuṭṭhinā. <hi rend="bold">Etaṃ gacchanta</hi>nti gamanena puggalova niyamito, na iriyāpatho, tenāha ‘‘natthi visaṅketa’’nti.</p>

<p rend="bodytext">‘‘Dīghaṃ mārehī’’ti vuttepi dīghasaṇṭhānānaṃ bahubhāvato ‘‘itthannāmaṃ evarūpañca dīgha’’nti aññesaṃ asādhāraṇalakkhaṇena aniddiṭṭhattā ‘‘aniyametvā āṇāpetī’’ti vuttaṃ, tenevāha ‘‘yaṃ kiñci tādisaṃ māremī’’ti. Ettha ca cittena bahūsu dīghasaṇṭhānesu ekaṃ niyametvā vuttepi vācāya aniyamitattā aññasmiṃ tādise mārite natthi visaṅketoti vadanti. Attānaṃ muñcitvā parapāṇimhi pāṇasaññitālakkhaṇassa aṅgassa abhāvato nevatthi pāṇātipātoti āha ‘‘āṇāpako muccatī’’ti. Attānaṃ uddissa ‘‘asukaṭṭhāne nisinna’’nti okāsaniyame tasmiṃ padese nisinnassa yassa kassaci jīvitindriyaṃ ārabbha vadhakacittaṃ uppajjatīti vuttaṃ ‘‘neva vadhako muccati na āṇāpako’’ti. Okāsañhi niyametvā niddisanto tasmiṃ okāse nisinnaṃ māretukāmo hoti, sayaṃ pana tadā tattha natthi, tasmā okāsena saha tattha nisinnasseva jīvitindriyaṃ ārammaṇaṃ hoti, na attanoti gahetabbaṃ. Sace pana sayaṃ tattheva nisīditvā attano nisinnaṭṭhānameva niyametvā ‘‘mārehī’’ti vuttepi añño tattha nisinno māriyati, tassāpi attanopi jīvitaṃ ārabbha vadhakacetanā pavattati, parasmiṃ tattha mārite āṇāpakassa kammabaddhoti gahetabbaṃ. Evarūpe ṭhāne cittappavattiniyamo buddhavisayo, na aññesaṃ visayoti āha ‘‘tasmā ettha na anādariyaṃ kātabba’’nti.</p>

<p rend="bodytext"><hi rend="bold">Evaṃ</hi><pb ed="V" n="1.0199" /><hi rend="bold">āṇāpentassa ācariyassa tāva dukkaṭa</hi>nti sace āṇattiko yathādhippāyaṃ na gacchati, ācariyassa āṇattikkhaṇe dukkaṭaṃ. Sace pana so yathādhippāyaṃ gacchati, yaṃ parato thullaccayaṃ vuttaṃ, āṇattikkhaṇe tadeva hoti. Atha so avassaṃ ghāteti, yaṃ parato ‘‘āpatti sabbesaṃ pārājikassā’’ti (pārā. 174) vuttaṃ, tato imassa āṇattikkhaṇeyeva pārājikaṃ hoti, na dukkaṭathullaccayānīti gahetabbaṃ. <hi rend="bold">Tesampi dukkaṭa</hi>nti buddharakkhitādīnampi ārocanapaccayā dukkaṭaṃ, idañca yathāṇattivasena saṅgharakkhitassa jīvitā voropane asati yujjati, voropane sati tesampi ārocanakkhaṇeyeva pārājikaṃ. <hi rend="bold">Paṭiggahitamatte</hi>ti idaṃ avassaṃ paṭiggahaṇasabhāvadīpanatthaṃ vuttaṃ, na paṭiggahitakkhaṇeyeva thullaccayanti <pb ed="M" n="1.0229" /> dassanatthaṃ. Sace hi so avassaṃ paṭiggahessati, kammaṃ pana na nipphādessati, tadā ācariyassa āṇattikkhaṇeyeva thullaccayaṃ hotīti daṭṭhabbaṃ.</p>

<p rend="bodytext"><hi rend="bold">Mūlaṭṭhasseva dukkaṭa</hi>nti idaṃ mahāaṭṭhakathāyaṃ āgatanayadassanamattaṃ, na panetaṃ attanā adhippetaṃ, tenāha <hi rend="bold">evaṃ sante</hi>tiādi, evaṃ mahāaṭṭhakathāyaṃ vuttanayena atthe satīti attho. <hi rend="bold">Paṭiggahaṇe āpattiyeva na siyā</hi>ti vadhakassa ‘‘sādhu suṭṭhū’’ti maraṇapaṭiggahaṇe dukkaṭāpatti neva siyā, evaṃ anoḷārikavisayepi tāva dukkaṭaṃ, kimaṅgaṃ pana maraṇapaṭiggahaṇeti dassanatthaṃ sañcarittapaṭiggahaṇādi nidassitaṃ. ‘‘Aho vata itthannāmo hato assā’’ti evaṃ maraṇābhinandanadassanatthaṃ sañcarittapaṭiggahaṇādibhinandane dukkaṭe sati pageva ‘‘ahaṃ taṃ māressāmī’’ti maraṇapaṭiggahaṇeti adhippāyo. <hi rend="bold">Paṭiggaṇhantassevetaṃ dukkaṭa</hi>nti avadhāraṇena saṅgharakkhitassa paṭiggahaṇapaccayā mūlaṭṭhassa nattheva āpattīti dasseti, visaṅketattā paṭhamaṃ āṇattadukkaṭamevassa hoti. Keci pana ‘‘mūlaṭṭhassāpi dukkaṭamevā’’ti vadanti, taṃ na yuttaṃ ekena payogena dvinnaṃ dukkaṭānaṃ asambhavā. <hi rend="bold">Purimanaye</hi>ti samanantarātīte avisakkiyadūtaniddese. <hi rend="bold">Eta</hi>nti dukkaṭaṃ. <hi rend="bold">Okāsābhāvenā</hi>ti mūlaṭṭhassa thullaccayassa vuccamānattā paṭiggaṇhantassa dukkaṭaṃ na vuttaṃ okāsābhāvena, na pana āpattiabhāvatoti adhippāyo.</p>

<p rend="bodytext" n="175"><hi rend="paranum">175</hi><hi rend="dot">.</hi> Sayaṃ saṅghattherattā ‘‘upaṭṭhānakāle’’ti vuttaṃ. <hi rend="bold">Vācāya vācāya dukkaṭa</hi>nti ‘‘yo koci mama vacanaṃ sutvā imaṃ māretū’’ti iminā adhippāyena avatvā kevalaṃ maraṇābhinandanavaseneva vuttattā <hi rend="bold">corāpi nāma taṃ na hanantī</hi>tiādivācāyapi dukkaṭameva vuttaṃ. <hi rend="bold">Dvinnaṃ uddissā</hi>ti dve uddissa, dvinnaṃ vā maraṇaṃ uddissa. Ubho uddissa maraṇaṃ saṃvaṇṇentassa payogasamuṭṭhāpikāya cetanāya ekattepi ‘‘dve pāṇātipātā’’ti vattabbatāsaṅkhātaṃ balavabhāvaṃ āpajjitvā paṭisandhipavattīsu mahāvipākattā ‘‘akusalarāsī’’ti vuttaṃ, bahū uddissa maraṇasaṃvaṇṇanepi <pb ed="V" n="1.0200" /> eseva nayo. <hi rend="bold">Tattakā pāṇātipātā</hi>ti yattakā saṃvaṇṇanaṃ sutvā marissanti, tattakānampi vattamānaṃ anāgatañca jīvitindriyaṃ sabbaṃ ālambitvāva cetanāya pavattanato <pb ed="M" n="1.0230" /> tattakā pāṇātipātā honti, tattakāhi cetanāhi dātabbaṃ pavattivipākaṃ ekāva sā cetanā dātuṃ sakkotīti attho, paṭisandhivipākaṃ pana sayañca pubbāparacetanā ca ekekameva dātuṃ sakkotīti gahetabbaṃ.</p>

<p rend="bodytext" n="176"><hi rend="paranum">176</hi><hi rend="dot">.</hi><hi rend="bold">Yesaṃ hatthato</hi>ti yesaṃ ñātakapavāritādīnaṃ hatthato, idañca bhikkhuno rūpiyamūlassa abhāvaṃ sandhāya vuttaṃ, attanova dhanañce, sayameva mūlaṃ gahetvā muñcati, mūlaṃ pana aggahetvāpi potthakassa potthakasāmino santakattāpādanamevettha pamāṇanti gahetabbaṃ. <hi rend="bold">Lekhādassanakotūhalakā</hi>ti sundarakkharaṃ disvā vā ‘‘kīdisaṃ nu kho potthaka’’nti vā oloketukāmā.</p>

<p rend="bodytext"><hi rend="bold">Pāṇātipātassa payogattā</hi>ti sarīrato pāṇaviyojanassa niṭṭhāpakapayogattā. Opātakhaṇanatthaṃ pana kudālādiatthāya ayobījasamuṭṭhāpanatthaṃ akappiyapathaviṃ vā kudāladaṇḍādīnaṃ atthāya bhūtagāmaṃ vikopentassa pācittiyameva. Pāṇātipātapayogattābhāvā adinnādānapubbapayaoge viya dutiyapariyesanādīsupi ettha dukkaṭaṭṭhāne dukkaṭaṃ, musāvādādipācittiyaṭṭhāne pācittiyamevāti gahetabbaṃ. <hi rend="bold">Pamāṇe</hi>ti attanā sallakkhite pamāṇe. <hi rend="bold">Tacchetvā</hi>ti unnatappadesaṃ tacchetvā. <hi rend="bold">Paṃsupacchi</hi>nti sabbantimaṃ paṃsupacchiṃ. <hi rend="bold">Ettakaṃ ala</hi>nti niṭṭhāpetukāmatāya sabbantimapayaogasādhikā cetanā sanniṭṭhāpakacetanā, <hi rend="bold">mahāaṭṭhakathāyaṃ</hi> ‘‘ekasmiṃ divase avūpasanteneva payogena khaṇitvā niṭṭhāpentaṃ sandhāya sabbantimā sanniṭṭhāpakacetanā vuttā, itarāsu pana <hi rend="bold">aṭṭhakathāsu</hi> ‘‘imasmiṃ patitvā marantū’’ti adhippāyena ekasmiṃ divase kiñci khaṇitvā aparasmimpi divase tato kiñci kiñci khaṇitvā niṭṭhāpentaṃ sandhāya vuttanti evaṃ aṭṭhakathānaṃ aññamaññavirodho ñātabbo. <hi rend="bold">Attano dhammatāyā</hi>ti ajānitvā, pakkhalitvā vā. <hi rend="bold">Arahantāpi saṅgahaṃ gacchantī</hi>ti aññehi pātiyamānānaṃ amaritukāmānampi arahantānaṃ maraṇaṃ sambhavatīti vuttaṃ. <hi rend="bold">Purimanaye</hi>ti ‘‘maritukāmā idha marissantī’’ti vuttanaye. <hi rend="bold">Visaṅketo</hi>ti maritukāmānaṃ māretukāmānañca uddissa khatattā amaritukāmānaṃ maraṇe kammabaddho natthīti attho.</p>

<p rend="bodytext"><hi rend="bold">Tattha</hi><pb ed="M" n="1.0231" /><hi rend="bold">patitaṃ bahi nīharitvā</hi>ti idaṃ tattha patanapaccayā maraṇassa pavattattā vuttaṃ. Āvāṭe patitvā thokaṃ cirāyitvā gacchantaṃ gahetvā mārite tattha patitarogena pīḷitassa gacchato <pb ed="V" n="1.0201" /> pakkhalitvā pāsāṇādīsu patanenāpi maraṇepi opātakhaṇako na muccatīti veditabbaṃ. Amaritukāmā vāti adhippāyassa sambhavato opapātike uttarituṃ asakkuṇitvā matepi pārājikaṃ vuttaṃ. ‘‘Nibbattitvā’’ti vuttattā patanaṃ na dissatīti ce? Tatthassa nibbattiyeva patananti natthi virodho. Yasmā mātuyā patitvā parivattitaliṅgāya matāya so mātughātako hoti, na kevalaṃ manussapurisaghātako, tasmā patitasseva vasena āpattīti adhippāyena ‘‘patanarūpaṃ pamāṇa’’nti vuttaṃ, idaṃ pana akāraṇaṃ ‘‘liṅge parivattepi ekasantānattassa avigatattā. Manussabhūtaṃ mātaraṃ vā pitaraṃ vā api parivattaliṅgaṃ jīvitā voropentassa kammaṃ ānantariya’’nti hi <hi rend="bold">aṭṭhakathāyaṃ</hi> vuttaṃ. Yena pana sabhāvena sattā jāyanti, teneva maranti, sova tesaṃ rūpantaraggahaṇepi sabhāvoti ‘‘maraṇarūpameva pamāṇaṃ, tasmā pācittiya’’nti vutto. Pacchimo vādo pamāṇaṃ, evaṃ sante <hi rend="bold">pāḷiyaṃ</hi> ‘‘yakkho vā peto vā tiracchānagatamanussaviggaho vā tasmiṃ patati, āpatti dukkaṭassa. Patite dukkhā vedanā uppajjati, āpatti dukkaṭassa. Marati, āpatti thullaccayassā’’ti kasmā vuttanti ce? Nāyaṃ doso. ‘‘Yakkho vā peto vā’’ti hi paṭhamaṃ sakarūpaṃ dassetvā rūpantaraṃ gahetvāpi ṭhiteyeva yakkhapete dassetuṃ ‘‘tiracchānagatamanussaviggaho vā’’ti vuttaṃ. Tasmā tiracchānagataviggaho manussaviggaho vā yakkho vā peto vāti evamettha yojanā kātabbā. Keci pana ‘‘manussaviggahena ṭhitatiracchānagatānaṃ āveṇikaṃ katvā thullaccayaṃ vuttaṃ viya dissatī’’ti vadanti, taṃ na yuttaṃ tiracchāno vā manussaviggahoti vattabbato, aṭṭhakathāsu ca imassa visesassa avuttattā. <hi rend="bold">Yakkhapetarūpena matepi eseva nayo</hi>ti iminā maraṇarūpasseva pamāṇattā thullaccayaṃ atidisati.</p>

<p rend="bodytext"><hi rend="bold">Mudhā</hi>ti amūlena. <hi rend="bold">So niddoso</hi>ti tena tattha katapayogassa abhāvato, yadi pana sopi tattha kiñci karoti, na muccati evāti dassento <hi rend="bold">evaṃ patitā</hi>tiādimāha. Tattha <hi rend="bold">eva</hi>nti evaṃ mayā kateti attho <pb ed="M" n="1.0232" />. <hi rend="bold">Na nassissantī</hi>ti adassanaṃ na gamissanti, na palāyissantīti adhippāyo. <hi rend="bold">Suuddharā vā bhavissantī</hi>ti idaṃ gambhīrassa opātassa pūraṇe payojanadassanaṃ. Uttāne kate opāte sīghaṃ amhehi gahetvā māretuṃ suuddharā bhavissantīti adhippāyo. <hi rend="bold">Vippaṭisāre uppanne</hi>ti mūlaṭṭhaṃ sandhāya vuttaṃ. Yadi pana pacchimopi labhitvā tattha vuttappakāraṃ kiñci katvā puna vippaṭisāre uppanne evaṃ karoti, tassāpi eseva nayo. <hi rend="bold">Jātapathavī jātā</hi>ti īdise puna aññena opāte khate tadā muccatīti dassanatthaṃ vuttaṃ, jātapathavīsadisaṃ katvā puna suṭṭhu koṭṭetvā daḷhataraṃ pūritepi muccatiyevāti gahetabbaṃ.</p>

<p rend="bodytext"><hi rend="bold">Thaddhatara</hi>nti <pb ed="V" n="1.0202" /> thirakaraṇatthaṃ aparāparāya pāsayaṭṭhiyā saddhiṃ bandhitvā vā tameva vā sithilabhūtapāsaṃ thaddhataraṃ bandhitvā ṭhapeti. <hi rend="bold">Khāṇuka</hi>nti pāsayaṭṭhibandhanakhāṇukaṃ. <hi rend="bold">Tatthajātakayaṭṭhiṃ chinditvā muccatī</hi>ti idaṃ araññe yathāṭhitameva daṇḍaṃ mūle acchinditvā pāsabandhanayoggaṃ katvā ṭhapitattā tattha aññopi koci pāsaṃ bandheyya, mūlaṭṭho na muccati, taṃ pana mūlepi chinditvā khaṇḍākhaṇḍaṃ katvā muccatīti dassanatthaṃ vuttaṃ. <hi rend="bold">Rajjuke</hi>ti vākehi ekavāraṃ vaṭṭitarajjuke. <hi rend="bold">Sayaṃ vaṭṭita</hi>nti tanukavaṭṭitaṃ diguṇatiguṇatāpādanena attanā vaṭṭitaṃ. <hi rend="bold">Ubbaṭṭetvā</hi>ti pākatikaṃ katvā. <hi rend="bold">Gopentopī</hi>ti hīraṃ hīraṃ katvā gopentopi.</p>

<p rend="bodytext" n="177"><hi rend="paranum">177</hi><hi rend="dot">.</hi><hi rend="bold">Ālambanarukkho vā</hi>ti tatthajātakaṃ sandhāya vuttaṃ. <hi rend="bold">Tadatthameva katvā</hi>ti māraṇatthameva ayobījasamuṭṭhāpanādinā vāsiādiṃ satthaṃ kāretvā. <hi rend="bold">Pākatika</hi>nti aññehi kataṃ pakatisatthameva labhitvā mūlaṭṭhena ṭhapitaṃ hotīti attho. <hi rend="bold">Muccatī</hi>ti mūlaṭṭho muccati. <hi rend="bold">Visamaṇḍala</hi>nti mañcapīṭhādīsu ālittaṃ visamaṇḍalaṃ.</p>

<p rend="bodytext"><hi rend="bold">Vatvā asiṃ upanikkhipatī</hi>ti ettha mukhena avatvā manasāva cintetvā upanikkhipanepi eseva nayo. <hi rend="bold">Purimanayenā</hi>ti yesaṃ hatthato mūlaṃ gahitantiādinā. <hi rend="bold">Visabhāgarogo</hi> nāma kuṭṭhādivirūpabhāvato, gaṇḍapīḷakādi vā jīvitappavattiyā paccanīkattā.</p>

<p rend="bodytext" n="178"><hi rend="paranum">178</hi><hi rend="dot">.</hi><hi rend="bold">Manāpiyepi eseva nayo</hi>ti etena manāpiyaṃ rūpaṃ upasaṃharatīti ettha yaṃ vā manāparūpaṃ, tassa samīpe ṭhapeti, attanā vā manāpiyena rūpena <pb ed="M" n="1.0233" /> samannāgato tiṭṭhatītiādi yojetabbanti dasseti. <hi rend="bold">Alaṅkaritvā upasaṃharatī</hi>ti ‘‘alābhakena sussitvā maratū’’ti iminā adhippāyena upasaṃharati, teneva ‘‘sace uttasitvā marati, visaṅketo’’ti vuttaṃ. <hi rend="bold">Alābhakena sussitvā maratī</hi>ti ettha pārājikoti pāṭhaseso daṭṭhabbo. <hi rend="bold">Mahākacchu</hi> nāma valliphalaviseso, yassa majjārapādasseva saṇṭhānaṃ dukkhasamphassāni sukhumalomāni ca honti. <hi rend="bold">Haṃsapuppha</hi>nti haṃsādīnaṃ pakkhalomaṃ sandhāya vadanti. <hi rend="bold">Attano dhammatāya marati, anāpattī</hi>ti pārājikaṃ sandhāya vuttaṃ dukkaṭā na muccanato.</p>

<p rend="bodytext" n="179"><hi rend="paranum">179</hi><hi rend="dot">.</hi> Asañciccāti idaṃ maraṇasaṃvattanikaupakkamassa asallakkhaṇaṃ sandhāya vuttanti āha <hi rend="bold">iminā upakkamenā</hi>tiādi. Ajānantassāti idaṃ pana maraṇasaṃvattanikavisādiupakkamakaraṇassa ajānanaṃ sandhāya vuttanti āha <hi rend="bold">iminā ayaṃ marissatī</hi>tiādi. Na maraṇādhippāyassāti idaṃ dukkhuppādakaṃ upakkamanti jānantassāpi maraṇādhippāyassa abhāvaṃ sandhāya <pb ed="V" n="1.0203" /> vuttanti āha <hi rend="bold">maraṇaṃ anicchantassā</hi>tiādi. <hi rend="bold">Anuppabandhābhāvā</hi>ti domanassavīthīnaṃ nirantarappavattiabhāvā.</p>

<p rend="centre">Padabhājanīyavaṇṇanānayo niṭṭhito.</p>

<p rend="subhead">Vinītavatthuvaṇṇanā</p>

<p rend="bodytext" n="180"><hi rend="paranum">180</hi><hi rend="dot">.</hi><hi rend="bold">Vohāravasenā</hi>ti pubbabhāgavohāravasena, maraṇādhippāyassa sanniṭṭhāpakacetanākkhaṇe karuṇāya abhāvato kāruññena pāse baddhasūkaramocanaṃ (pārā. 153) viya na hotīti adhippāyo. ‘‘Yathāyunā’’ti vuttamevatthaṃ ‘‘yathānusandhinā’’ti pariyāyantarena vuttaṃ. Heṭṭhā kismiñci vijjamāne sāṭakaṃ valiṃ gaṇhātīti āha ‘‘yasmiṃ vali na paññāyatī’’ti. Paṭivekkhaṇañcetaṃ gihīnaṃ santake evāti daṭṭhabbaṃ. Pāḷiyaṃ <hi rend="bold">musale ussite</hi>ti aññamaññaṃ upatthambhetvā dvīsu musalesu bhittiṃ apassāya ṭhapitesūti attho. <hi rend="bold">Udukkhalabhaṇḍika</hi>nti udukkhalatthāya ānītaṃ dārubhaṇḍaṃ. <hi rend="bold">Paribandha</hi>nti bhojanaparibandhaṃ, bhojanantarāyanti vuttaṃ hoti.</p>

<p rend="bodytext" n="181"><hi rend="paranum">181</hi><hi rend="dot">.</hi> Aggakārikanti <pb ed="M" n="1.0234" /> ettha kārika-saddassa bhāvavacanattā ‘‘aggakiriya’’nti atthaṃ vatvāpi yasmā kiriyaṃ dātuṃ na sakkā, tasmā dānasaṅkhātāya aggakiriyāya yuttapiṇḍapātameva idha upacārayuttiyā aggakiriyāti gahetabbanti āha <hi rend="bold">paṭhamaṃ laddhapiṇḍapāta</hi>ntiādi.</p>

<p rend="bodytext" n="182-183"><hi rend="paranum">182-183</hi><hi rend="dot">.</hi><hi rend="bold">Daṇḍamuggaranikhādanavemādīnaṃ vasenā</hi>ti ettha <hi rend="bold">daṇḍo</hi> nāma dīghadaṇḍo. <hi rend="bold">Muggaro</hi> nāma rasso. <hi rend="bold">Vemaṃ</hi> nāma tantavāyānaṃ vatthavāyanaupakaraṇaṃ, yena vītaṃ tantaṃ ghaṭṭenti. <hi rend="bold">Vibhattibyattayenā</hi>ti vibhattivipariṇāmena. <hi rend="bold">Visesādhigamo</hi>ti samādhi vipassanā ca. <hi rend="bold">Visesādhigama</hi>nti lokuttaradhammapaṭilābhaṃ. <hi rend="bold">Byākaritvā</hi>ti ārocetvā, idañca visesassa adhigatabhāvadassanatthaṃ vuttaṃ. Adhigatavisesā hi diṭṭhānugatiāpajjanatthaṃ lajjībhikkhūnaṃ avassaṃ adhigamaṃ byākaronti, adhigatavisesena pana abyākaritvāpi āhāraṃ upacchindituṃ na vaṭṭati, adhigamantarāyavinodanatthameva āhārūpacchedassa anuññātattā tadadhigame so na kātabbova. Kiṃ panādhigamaṃ ārocetuṃ vaṭṭatīti āha <hi rend="bold">sabhāgāna</hi>ntiādi. <hi rend="bold">Bhaṇḍakaṃ vā dhovantā</hi>ti cīvaraṃ vā dhovantā. <hi rend="bold">Dhovanadaṇḍaka</hi>nti cīvaradhovanadaṇḍaṃ.</p>

<p rend="bodytext" n="185"><hi rend="paranum">185</hi><hi rend="dot">.</hi><hi rend="bold">Maddāpetvā pāteti, visaṅketo</hi>ti yathāṇattiyā akatattā vuttaṃ, yadi pana āṇāpako <pb ed="V" n="1.0204" /> maddanampi maddāpanampi sandhāya vohāravasena ‘‘madditvā pātehī’’ti vadati, visaṅketo natthīti veditabbaṃ. ‘‘Maraṇavaṇṇaṃ vā saṃvaṇṇeyyā’’ti (pārā. 171) vuttattā āha ‘‘pariyāyo nāma natthī’’ti, pariyāyena āpattimokkho na hotīti adhippāyo. Avijāyanatthāya gabbhaggahaṇato puretarameva bhesajjaṃ dentassa kucchiyaṃ uppajjitvā gabbho vinassatīti iminā adhippāyena dinne tathāmarantānaṃ vasena kammabaddho, kucchiyaṃ na uppajjissatīti iminā adhippāyena dinne uppajjitvā maratu vā mā vā, nevatthi kammabaddho.</p>

<p rend="bodytext"><hi rend="bold">Sahadhammikāna</hi>nti ekassa satthu sāsane sahasikkhamānadhammānaṃ, sahadhamme vā sikkhāpade sikkhanabhāvena niyuttānaṃ. <hi rend="bold">Samasīlasaddhāna</hi>ntiādinā dussīlānaṃ bhinnaladdhikānañca akātumpi labbhatīti dasseti. <hi rend="bold">Ñātakapavāritaṭṭhānato</hi>ti <pb ed="M" n="1.0235" /> attano tesaṃ vā ñātakapavāritaṭṭhānato. Ariyehi akatā ayuttavasena akatapubbā viññatti <hi rend="bold">akataviññatti</hi>.</p>

<p rend="bodytext"><hi rend="bold">Paṭiyādiyatī</hi>ti sampādiyati. <hi rend="bold">Akātuṃ na vaṭṭatī</hi>ti ettha dukkaṭaṃ vadanti, ayuttatāvaseneva panettha akaraṇapaṭikkhepo yutto, na āpattivasenāti gahetabbaṃ. <hi rend="bold">Yāva ñātakā passantī</hi>ti yāva tassa ñātakā passanti.</p>

<p rend="bodytext">Pitubhaginī <hi rend="bold">pitucchā</hi>. Mātubhātā <hi rend="bold">mātulo. Nappahontī</hi>ti kātuṃ na sakkonti. <hi rend="bold">Na yācantī</hi>ti lajjāya na yācanti. ‘‘Ābhogaṃ katvā’’ti vuttattā aññathā dentassa āpattiyeva. Keci pana ‘‘ābhogaṃ akatvāpi dātuṃ vaṭṭatī’’ti vadanti, taṃ na yuttaṃ bhesajjakaraṇassa <hi rend="bold">pāḷiyaṃ</hi> ‘‘anāpatti bhikkhu pārājikassa, āpatti dukkaṭassā’’ti (pārā. 187) evaṃ antarāpattidassanavasena sāmaññato paṭikkhittattā, aṭṭhakathāyaṃ avuttappakārena karontassa sutteneva āpatti siddhāti daṭṭhabbā, teneva aṭṭhakathāyampi ‘‘tesaññeva santaka’’ntiādi vuttaṃ. <hi rend="bold">Aññesa</hi>nti asālohitānaṃ, tenāha <hi rend="bold">etesaṃ puttaparamparāyā</hi>tiādi. <hi rend="bold">Kulaparivaṭṭo</hi>ti kulasmiṃ ñātiparamparā. <hi rend="bold">Bhesajjaṃ karontassā</hi>ti yathāvuttavidhinā karontassa, ‘‘tāvakālikaṃ dassāmī’’ti ābhogaṃ akatvā dentassāpi pana antarāpatti dukkaṭaṃ vinā micchājīvaṃ vā kuladūsanaṃ vā na hotiyeva, tenāha – ‘‘vejjakammaṃ vā kuladūsakāpatti vā na hotī’’ti. Ñātakānañhi santakaṃ yācitvāpi gahetuṃ vaṭṭati, tasmā tattha kuladūsanādi na siyā. <hi rend="bold">Sabbapadesū</hi>ti ‘‘cūḷamātuyā’’tiādīsu sabbapadesu.</p>

<p rend="bodytext"><hi rend="bold">Upajjhāyassa</hi><pb ed="V" n="1.0205" /><hi rend="bold">āharāmā</hi>ti idaṃ upajjhāyena ‘‘mama ñātakānaṃ bhesajjaṃ āharathā’’ti āṇattehi kattabbavidhidassanatthaṃ vuttaṃ, iminā ca sāmaṇerādīnaṃ apaccāsāyapi parajanassa bhesajjakaraṇaṃ na vaṭṭatīti dasseti. <hi rend="bold">Vuttanayena pariyesitvā</hi>ti iminā ‘‘bhikkhācāravattena vā’’ti iminā, ‘‘ñātisāmaṇerehī’’ti iminā ca vuttamatthaṃ atidisati. <hi rend="bold">Apaccāsīsantenā</hi>ti āgantukacorādīnaṃ karontenāpi ‘‘manussā nāma upakārakā hontī’’ti attano tehi lābhaṃ apatthayantena. Paccāsāya karontassa pana vejjakammakuladūsanādidoso hotīti adhippāyo. ‘‘Evaṃ upakāre kate sāsanaguṇaṃ <pb ed="M" n="1.0236" /> ñatvā pasīdanti, saṅghassa vā upakārakā hontī’’ti karaṇe pana doso natthi. Keci pana ‘‘apaccāsīsantena āgantukādīnaṃ paṭikkhittapuggalādīnampi dātuṃ vaṭṭatī’’ti vadanti, taṃ na yuttaṃ kattabbākattabbaṭṭhānavibhāgassaniratthakattappasaṅgato ‘‘apaccāsīsantena sabbesaṃ dātuṃ kātuñca vaṭṭatī’’ti ettakamattasseva vattabbato. Apaccāsīsanañca micchājīvakuladūsanādidosanisedhanatthameva vuttaṃ bhesajjakaraṇasaṅkhatāya imissā antarāpattiyā muccanatthaṃ āgantukacorādīnaṃ anuññātānaṃ dāneneva tāya āpattiyā muccanatoti gahetabbaṃ. Teneva apaccāsīsantenāpi akātabbaṭṭhānaṃ dassetuṃ <hi rend="bold">saddhaṃ kula</hi>ntiādi vuttaṃ. <hi rend="bold">Pucchantī</hi>ti iminā diṭṭhadiṭṭharogīnaṃ pariyāyenāpi vatvā vicaraṇaṃ ayuttanti dasseti. Pucchitassāpi pana paccāsīsantassa pariyāyakathāpi na vaṭṭatīti vadanti.</p>

<p rend="bodytext"><hi rend="bold">Samullapesī</hi>ti apaccāsīsanto evaṃ aññamaññaṃ kathaṃ samuṭṭhāpesi. <hi rend="bold">Ācariyabhāgo</hi>ti vinayācāraṃ akopetvā bhesajjācikkhaṇena vejjācariyabhāgoti attho. Pupphapūjanatthāya sampaṭicchiyamānaṃ rūpiyaṃ attano santakattabhajanena nissaggiyamevāti āha ‘‘kappiyavasena gāhāpetvā’’ti, ‘‘amhākaṃ rūpiyaṃ na vaṭṭati, pupphapūjanatthaṃ pupphaṃ vaṭṭatī’’tiādinā paṭikkhipitvā kappiyena kammena gāhāpetvāti attho.</p>

<p rend="bodytext">Yadi ‘‘parittaṃ karothā’’ti vutte karonti, bhesajjakaraṇaṃ viya gihikammaṃ viya hotīti ‘‘na kātabba’’nti vuttaṃ. ‘‘Parittaṃ bhaṇathā’’ti vutte pana dhammajjhesanattā anajjhiṭṭhenapi bhaṇitabbo dhammo, pageva ajjhiṭṭhenāpīti ‘‘kātabba’’nti vuttaṃ. <hi rend="bold">Cāletvā suttaṃ parimajjitvā</hi>ti idaṃ ‘‘parittāṇaṃ ettha pavesemī’’ti cittena evaṃ kate parittāṇā tattha pavesitā nāma hotīti vuttaṃ. <hi rend="bold">Vihārato…pe… dukkaṭa</hi>nti idaṃ aññātakagahaṭṭhe sandhāya vuttanti vadanti. <hi rend="bold">Pādesu udakaṃ ākiritvā</hi>ti idaṃ tasmiṃ dese cārittavasena vuttaṃ. Vuttañhi ‘‘tattha pāḷiyā nisinnānaṃ bhikkhūnaṃ pādesu rogavūpasamanādiatthāya udakaṃ siñcitvā parittaṃ kātuṃ suttañca ṭhapetvā ‘parittaṃ <pb ed="V" n="1.0206" /> bhaṇathā’ti vatvā gacchanti. Evañhi kariyamāne yadi pāde apanenti, manussā taṃ avamaṅgalanti maññanti, rogo vā na vūpasamissatī’’ti. Tenāha ‘‘na pādā apanetabbā’’ti. Matasarīradassane viya kevalaṃ susānadassanepi ‘‘idaṃ jātānaṃ sattānaṃ khayagamanaṭṭhāna’’nti maraṇasaññā uppajjatīti <pb ed="M" n="1.0237" /> āha ‘‘sīvathikadassane…pe… ‘maraṇassatiṃ paṭilabhissāmā’ti kammaṭṭhānasīsena gantuṃ vaṭṭatī’’ti. Lesakappaṃ akatvā samuppannasuddhacittena ‘‘parivāratthāya āgacchantū’’ti vuttepi gantuṃ vaṭṭati.</p>

<p rend="bodytext"><hi rend="bold">Anāmaṭṭhapiṇḍapāto</hi>ti aggahitaaggo, aparibhuttoti attho. <hi rend="bold">Kahāpaṇagghanako hotī</hi>ti iminā dāyakehi bahubyañjanena sampādetvā sakkaccaṃ dinnabhāvaṃ dīpeti. <hi rend="bold">Thālake</hi>ti saṅghike kaṃsādimaye thālake, pattopi ettha saṅgayhati. <hi rend="bold">Na vaṭṭatī</hi>ti iminā dukkaṭanti dasseti. <hi rend="bold">Dāmarikacorassā</hi>ti rajjaṃ patthentassa pākaṭacorassa. Adīyamānepi ‘‘na dentī’’ti kujjhantīti sambandho. Āmisassa dhammassa ca alābhena attano parassa ca antare sambhavantassa chiddassa ca vivarassa paṭisantharaṇaṃ pidahanaṃ <hi rend="bold">paṭisanthāro,</hi> so pana dhammāmisavasena duvidho. Tattha āmisapaṭisanthāraṃ sandhāya ‘‘kassa kātabbo, kassa na kātabbo’’ti vuttaṃ. ‘‘Āgantukassa vā…pe… kattabbo yevā’’ti saṅkhepato vuttamatthaṃ pākaṭaṃ kātuṃ <hi rend="bold">āgantukaṃ tāvā</hi>tiādimāha. <hi rend="bold">Khīṇaparibbaya</hi>nti iminā agatibhāvaṃ kāruññabhājanatañca dasseti, tena ca tabbidhurānaṃ samiddhānaṃ dāyakādīnaṃ āgantukattepi dātuṃ na vaṭṭatīti siddhaṃ hoti. Taṇḍulādimhi dātabbe sati ‘‘avelāyaṃ…pe… na vattabbo’’ti vuttaṃ. ‘‘Apaccāsīsantenā’’ti vatvā paccāsīsanappakāraṃ dassetuṃ <hi rend="bold">manussā nāmā</hi>tiādi vuttaṃ. Ananuññātānaṃ pana apaccāsīsantenāpi dātuṃ na vaṭṭati saddhādeyyavinipātattā, paccāsīsāya pana sati kuladūsanampi hoti.</p>

<p rend="bodytext"><hi rend="bold">Ubbāsetvā</hi>ti samantato tiyojanaṃ vilumpante manusse palāpetvā. <hi rend="bold">Varapotthakacittattharaṇa</hi>nti anekappakāraitthipurisādiuttamarūpavicittaṃ attharaṇaṃ.</p>

<p rend="bodytext" n="187"><hi rend="paranum">187</hi><hi rend="dot">.</hi> Sattarasavaggiyesu pubbe ekassa aṅgulipatodakena māritattā sesesu soḷasajanesu udaraṃ āruhitvā nisinnamekaṃ ṭhapetvā ‘‘sesāpi pannarasa janā’’ti vuttaṃ. <hi rend="bold">Adūhalapāsāṇā viyā</hi>ti adūhale āropitapāsāṇā viya. <hi rend="bold">Kammādhippāyā</hi>ti tajjanīyādikammakaraṇādhippāyā.</p>

<p rend="bodytext"><hi rend="bold">Āvāhetvā</hi>ti <pb ed="M" n="1.0238" /><pb ed="V" n="1.0207" /> āvisāpetvā. <hi rend="bold">Rūpaṃ katvā hatthapādādīni chindantī</hi>ti tasmiṃ piṭṭhādimaye rūpe amanussaṃ āvāhetvā tassa hatthapādādīni chindanti. <hi rend="bold">Sakkaṃ devarājānaṃ māreyyā</hi>ti idaṃ sambhāvanavasena vuttaṃ. Na hi tādisā mahānubhāvā yakkhā satthaghātārahā honti devāsurayuddhepi tesaṃ satthappahārena maraṇābhāvā.</p>

<p rend="bodytext" n="188"><hi rend="paranum">188</hi><hi rend="dot">.</hi> Pahāro na dātabboti sambandho. Amanussaṃ kodhacittena paharantassa dukkaṭameva. Cikicchādhippāyena paharantassa anācāroti gahetabbo. <hi rend="bold">Tālapaṇṇaṃ…pe… bandhitabba</hi>nti amanussā tālapaṇṇabandhanena palāyantīti katvā vuttaṃ, idañca gihīnaṃ vejjakammavasena kātuṃ na vaṭṭati.</p>

<p rend="bodytext" n="189"><hi rend="paranum">189</hi><hi rend="dot">.</hi><hi rend="bold">Yo rukkhena otthatopi na maratī</hi>tiādīsu yaṃ vattabbaṃ, taṃ bhūtagāmasikkhāpadaṭṭhakathāyaṃ sayameva vakkhati, taṃ tattheva gahetabbaṃ.</p>

<p rend="bodytext" n="190"><hi rend="paranum">190</hi><hi rend="dot">.</hi><hi rend="bold">Dabbūpakaraṇānī</hi>ti kehici chinditvā ṭhapitāni sapariggahitāni sandhāya vuttaṃ. Tattha hi ṭhānācāvanābhāvena vināsādhippāyassa dukkaṭaṃ vuttaṃ. <hi rend="bold">Khiḍḍādhippāyenāpi dukkaṭa</hi>nti sukkhatiṇādīsu aggikaraṇaṃ sandhāya vuttaṃ, allesu pana kīḷādhippāyenapi karontassa pācittiyameva. Paṭipakkhabhūto, paṭimukhaṃ gacchanto vā aggi <hi rend="bold">paṭaggi,</hi> tassa allatiṇādīsupi dānaṃ anuññātaṃ, taṃ dentena dūrato āgacchantaṃ dāvaggiṃ disvā vihārassa samantato ekakkhaṇe adatvā ekadesato paṭṭhāya vihārassa samantato saṇikaṃ jhāpetvā yathā mahantopi aggi vihāraṃ pāpuṇituṃ na sakkoti, evaṃ vihārassa samantā abbhokāsaṃ katvā paṭaggi dātabbo, so dāvaggino paṭipathaṃ gantvā ekato hutvā tena saha nibbāti. <hi rend="bold">Parittakaraṇa</hi>nti samantā rukkhatiṇādicchedanaparikhākhaṇanādiārakkhakaraṇaṃ, tenāha <hi rend="bold">tiṇakuṭikānaṃ samantā bhūmitacchana</hi>ntiādi.</p>

<p rend="bodytext" n="191"><hi rend="paranum">191</hi><hi rend="dot">.</hi><hi rend="bold">Khettameva otiṇṇattā pārājika</hi>nti dvīsu ekassāpi antogadhattā ‘‘dvīhī’’ti vuttakhette ekassāpi otiṇṇattā pārājikaṃ, ‘‘dvīhi eva mārehi na ekenā’’ti niyamite pana ekeneva mārite natthi pārājikanti vadanti, evaṃ dve eva purisātiādīsupi. Pubbe katasīsacchedapayogato añño payogo jīvitindriyupacchedako na upalabbhati, paṭhamena payogenassa <pb ed="M" n="1.0239" /> jīvitindriyaṃ upacchijjatīti ‘‘sīsacchedakassā’’ti vuttaṃ, yaṃ pana <hi rend="bold">sāratthadīpaniyaṃ</hi> ‘‘jīvitindriyassa avijjamānattā’’ti kāraṇaṃ vuttaṃ, taṃ akāraṇaṃ jīvitindriyasannissitacittasantatiṃ <pb ed="V" n="1.0208" /> vinā ukkhipanasannirujjhanādivasappavattassa gamanassa asambhavato. Na hi vāyuvegena paṇṇapaṭādayo viya kāyo gacchati, na ca ukkhipane pavattāva cittajaviññattiādayova nikkhipanādinopi hetubhūtāti sakkā vattuṃ vicchinditvā pavattanato. Pubbe anāhitavegāpi hi kāci sarīsapajāti dvidhā chinnā chedanamattā dvīhi vibhāgehi katipayakkhaṇaṃ dvīsu disāsu gacchati, tattha ca yasmiṃ bhāge hadayavatthu tiṭṭhati, tatraṭṭhaṃ pañcadvārāvajjanacittaṃ dvīsupi bhāgesu kāyappasāde ghaṭṭitaṃ phoṭṭhabbaṃ ālambitvā uppajjati, tato tadārammaṇameva yathārahamekasmiṃ bhāge ekadā aññasmiṃ aññadāti evaṃ pariyāyena kāyaviññāṇaṃ uppajjati, tato hadayavatthusmiṃyeva sampaṭicchanādivīthicittāni bhavaṅgantaritāni manodvāravīthiviññāṇāni ca viññattijanakāni uppajjanti, ye hi ubhayabhāgā gacchanti vā calanti vā phandanti vā. Cittassa pana lahuparivattiyā ekakkhaṇe ubhayabhāgāpi calantā viya upaṭṭhahanti, seyyathāpi nāma kukkuḷādinarakesu nimuggasakalasarīrassa sattassa ekasmiṃ khaṇe sakalasarīrepi kāyaviññāṇadukkhaṃ uppajjamānaṃ viya upaṭṭhāti, evaṃsampadamidaṃ daṭṭhabbaṃ, tato pana yasmiṃ bhāge jīvitindriyaṃ sasesakammajarūpaṃ nirujjhati, tattha kāyaviññāṇaṃ nappavattati, hadayavatthusahitabhāgeyeva yāva jīvitindriyanirodhā pavattati.</p>

<p rend="bodytext">Nanu narakādīsu ekābaddhe sarīre sabbattha pariyāyena kāyaviññāṇasamuppatti yuttā hotu, dvidhā hutvā vicchinne pana bhāgadvaye kathanti? Nāyaṃ doso. Sarīre hi ekābaddhatā nāma paramatthadhammabyatirittā kāci natthi paravādīnaṃ avayavīādi viya, kammādiekakāraṇapuñjāyattatāya bahūnaṃ sahuppattiyeva ekābaddhatā. Tattha ca satthappahārādiviruddhapaccayopanipātena vibhinnānampi kammādiekakāraṇānaṃ puñjāyattatā na vigacchati, yāva sā na vigacchati, tāva avicchinnāva tattha viññāṇappavatti. Vibhinnānaṃ pana kammajarūpānaṃ aññesañca sesatisantatirūpānañca upatthambhanabhāvena ciraṃ pavattituṃ na sakkonti, yāva ca dharanti, tāva viññāṇapaccayā honti, viññāṇena ca tesaṃ <pb ed="M" n="1.0240" /> calanagamanādidesantaruppatti. Tasmā kabandhassapi dhāvakkhaṇe saviññāṇajīvitindriyaṃ attheva, tañca sīsacchedakappayogeneva sīghaṃ patati, tato aññappayogassa sarīre visesuppādanato puretarameva paṭhameneva kiccanipphattito sīsacchedakasseva kammabaddhoti gahetabbo. <hi rend="bold">Evarūpānī</hi>ti kabandhavatthusadisāni. <hi rend="bold">Imassa vatthussā</hi>ti āghātanavatthussa. <hi rend="bold">Atthadīpane</hi>ti ekena purisena payogena vā māritatāsaṅkhātassa atthassa dīpane.</p>

<p rend="bodytext" n="192"><hi rend="paranum">192</hi><hi rend="dot">.</hi> Pānaparibhogena <pb ed="V" n="1.0209" /> vaṭṭatīti sambandho. Evaṃ pana vuttattā ‘‘loṇasovīrakaṃ yāmakālika’’nti keci vadanti, keci pana ‘‘gilānānaṃ pākatikameva, agilānānaṃ pana udakasambhinna’’nti vuttattā ‘‘guḷaṃ viya sattāhakālika’’nti.</p>

<p rend="centre">Iti samantapāsādikāya vinayaṭṭhakathāya vimativinodaniyaṃ</p>

<p rend="centre">Tatiyapārājikavaṇṇanānayo niṭṭhito.</p>

<p rend="title">4. Catutthapārājikaṃ</p>

<p rend="subhead">Vaggumudātīriyabhikkhuvatthuvaṇṇanā</p>

<p rend="bodytext" n="193"><hi rend="paranum">193</hi><hi rend="dot">.</hi><hi rend="bold">Adhiṭṭhemā</hi>ti <pb ed="V" n="1.0210" /> saṃvidahāma. <hi rend="bold">Iriyāpathaṃ saṇṭhapetvā</hi>ti padhānānurūpaṃ katvā. <hi rend="bold">Anāgatasambandhe pana asatī</hi>ti bhāsito bhavissatīti pāṭhasesaṃ katvā anāgatasambandhe asati. Bhāsitoti atītavacanaṃ kathaṃ anāgatavacanena sambandhamupagacchatīti āha <hi rend="bold">lakkhaṇaṃ panā</hi>tiādi. Īdise hi ṭhāne dhātusambandhe paccayāti iminā lakkhaṇena dhātvatthasambandhe sati ayathākālavihitāpi paccayā sādhavo bhavantīti saddasatthavidū vadanti.</p>

<p rend="bodytext" n="194"><hi rend="paranum">194</hi><hi rend="dot">.</hi><hi rend="bold">Vaṇṇavā</hi>ti iminā abhinavuppannavaṇṇatā vuttā. <hi rend="bold">Pasannamukhavaṇṇā</hi>ti iminā mukhavaṇṇassa atipaṇītatā vuttā. <hi rend="bold">Vippasannacchavivaṇṇā</hi>ti iminā pakatisarīravaṇṇasseva yathāvuttanayena vippasannatā vuttā. Yasmā indriyānaṃ upādārūpattā nissayavaseneva pīṇananti āha ‘‘abhiniviṭṭhokāsassa paripuṇṇattā’’ti. Pañcappasādānaṃ viya hadayarūpassāpi paripuṇṇatā vuttāyevāti <pb ed="M" n="1.0241" /> āha ‘‘manacchaṭṭhānaṃ indriyāna’’nti. Uddesaṃ paripucchaṃ anuyuñjantā imaṃ sarīrasobhaṃ neva pāpuṇiṃsūti sambandho. <hi rend="bold">Yathā ta</hi>nti ettha <hi rend="bold">ta</hi>nti nipātamattaṃ. <hi rend="bold">Catucakka</hi>nti ettha pavattanaṭṭhena iriyāpathova cakkanti vutto.</p>

<p rend="bodytext" n="195"><hi rend="paranum">195</hi><hi rend="dot">.</hi><hi rend="bold">Upalabbhantī</hi>ti dissanti, ñāyantīti attho. <hi rend="bold">Pacanto</hi>ti pīḷento, gehādīni vā sayaṃ ḍahanto, aññehi vā pācento. <hi rend="bold">Uddhate</hi>ti uddhaccapakatike. <hi rend="bold">Unnaḷe</hi>ti uggatanaḷasadisena uggatatucchamānena sahite. <hi rend="bold">Capale</hi>ti pattacīvaramaṇḍanādinā cāpallena yutte. <hi rend="bold">Mukhare</hi>ti kharavacane. <hi rend="bold">Pākatindriye</hi>ti asaṃvutattā gihikāle viya pakatiyaṃ ṭhitindriye. <hi rend="bold">Iriyāpathasaṇṭhapanādīnī</hi>ti <hi rend="bold">ādi</hi>-saddena paccayapaṭisevanasāmantajappānaṃ gahaṇaṃ veditabbaṃ. Paramasallekhavuttīhi mahāariyavaṃsehi bhikkhūhi nivutthasenāsanāni <hi rend="bold">lokasammatasenāsanāni</hi> nāma. <hi rend="bold">Paripācetu</hi>nti vimhāpanavasena pariṇāmetuṃ. <hi rend="bold">Bhikkhācāre asampajjamāne</hi>ti idaṃ <hi rend="bold">janapadacārikaṃ</hi><pb ed="V" n="1.0211" /><hi rend="bold">carantī</hi>ti iminā sambandhitabbaṃ, na pana <hi rend="bold">pāḷiṃ vācento</hi>tiādīhi, tāni pana padāni attano nirantaravāsaṭṭhānepi janapadesupi kattabbakiccadassanavasena vuttāni, tāni ca te vattasīsena karonti, na lābhanimittaṃ, tenāha <hi rend="bold">tantī</hi>tiādi. <hi rend="bold">Kicchenā</hi>ti imasseva vevacanaṃ <hi rend="bold">kasirenā</hi>ti. Tadubhayampi pāramīpūraṇavāyāmaṃ sandhāya vuttaṃ. <hi rend="bold">Sādhāraṇaparikkhārabhāvenā</hi>ti saṅghikaparikkhārabhāvena. <hi rend="bold">Tathābhāvato thenetvā</hi>ti avissajjiyaavebhaṅgiyabhāvato thenetvā, na ṭhānācāvanavasenāti adhippāyo, tenāha ‘‘kuladūsakadukkaṭaṃ āpajjatī’’ti. <hi rend="bold">Asanta</hi>nti imassa <hi rend="bold">abhūta</hi>nti idaṃ kāraṇavacanaṃ, anuppannattā avijjamānanti attho. <hi rend="bold">Kitavassevā</hi>ti kitavassa sakuṇagahaṇamiva. <hi rend="bold">Kerāṭikassā</hi>ti saṭhassa. Samaṇoti gottamattaṃ anubhonti dhārentīti <hi rend="bold">gotrabhuno,</hi> nāmamattasamaṇāti attho. <hi rend="bold">Dujjānapariccheda</hi>nti anantadukkhattā ‘‘ettakaṃ dukkha’’nti saṅkhyāvasena paricchinditvā ñātuṃ sabbaññutaññāṇenāpi dukkaraṃ, na pana sarūpavasena ñātuṃ buddhañāṇassa avisayabhāvā.</p>

<p rend="subhead">Adhimānavatthuvaṇṇanā</p>

<p rend="bodytext" n="196"><hi rend="paranum">196</hi><hi rend="dot">.</hi><hi rend="bold">Arahatte</hi>ti aggaphale. <hi rend="bold">Ñāṇacakkhunā</hi>ti paccavekkhaṇañāṇasaṅkhātena cakkhunā, atha vā phalacittasampayutteneva ñāṇacakkhunā. Attanā sampayuttenāpi <pb ed="M" n="1.0242" /> hi ñāṇena asammohato sayaṃ diṭṭhaṃ nāma hoti, tathā tasmiṃ adiṭṭheti attho. Sabbesaṃ kilesānaṃ pahāyakavasena ājānāti, samantato sabbena vā pakārena jānātīti ‘‘aññā’’ti aggamaggo vuccati, tadupacārena pana tapphalampīti āha ‘‘aññaṃ byākariṃsūti arahattaṃ byākariṃsū’’ti. <hi rend="bold">Antarā ṭhapetī</hi>ti sekhabhūmiyaṃ adhimāno ṭhapeti. <hi rend="bold">Kilesasamudācāraṃ apassanto</hi>ti purimamaggattayavajjhānaṃyeva kilesānaṃ vasena vuttaṃ, na bhavarāgādīnaṃ.</p>

<p rend="subhead">Savibhaṅgasikkhāpadavaṇṇanā</p>

<p rend="bodytext" n="197"><hi rend="paranum">197</hi><hi rend="dot">.</hi> Pakatimanussehi uttaritarānaṃ buddhādiuttamapurisānaṃ adhigamadhammo uttarimanussadhammoti āha <hi rend="bold">uttarimanussāna</hi>ntiādi. <hi rend="bold">Pāḷiyaṃ</hi> (pārā. 198) ‘‘atthi ca me ete dhammā mayī’’ti ettha <hi rend="bold">me</hi>ti idaṃ padapūraṇamattaṃ. Adhigantabbato adhigamasaṅkhātassa jhānādino pucchā <hi rend="bold">adhigamapucchā,</hi> sā ca jhānādīsu sāmaññato pavattāti idāni tattha paṭhamajjhānaṃ vā dutiyādīsu aññataraṃ vā tatthāpi kasiṇādiārammaṇesu kataramārammaṇaṃ jhānaṃ vā lokuttaresu ca sotāpattimaggaṃ vā sakadāgāmimaggādīsu aññataraṃ vā tatthāpi suññatavimokkhaṃ <pb ed="V" n="1.0212" /> vā appaṇihitavimokkhādīsu aññataraṃ vāti evaṃ paccekaṃ bhedaniddhāraṇavasena pucchanākāraṃ dassetuṃ <hi rend="bold">pāḷiyaṃ</hi> (pārā. 198) ‘‘puna katamesaṃ tvaṃ dhammānaṃ lābhī’’ti ayaṃ pucchā dassitāti daṭṭhabbā, tenāha <hi rend="bold">paṭhamamaggādīsū</hi>tiādi. Yāya anukkamapaṭipattiyā lokuttaro adhigamo āgacchati, sā pubbabhāgapaṭipatti <hi rend="bold">āgamanapaṭipadā. Na sujjhatī</hi>ti pucchiyamāno paṭipattikkamaṃ ullaṅghitvā katheti. <hi rend="bold">Apanetabbo</hi>ti tayā vuttakkamenāyaṃ na sakkā adhigantunti adhigatamānato apanetabbo. Sannihitesu kappiyesupi catūsu paccayesu alaggattā ‘‘ākāse pāṇisamena cetasā’’ti vuttaṃ. Vuttasadisaṃ byākaraṇaṃ hotīti yojanā. <hi rend="bold">Khīṇāsavapaṭipattisadisā paṭipadā hoti</hi> suvikkhambhitakilesattā. Idañca arahattaṃ paṭijānantassa vasena vuttaṃ, tenāha <hi rend="bold">khīṇāsavassa nāmā</hi>tiādi. Evaṃ suvikkhambhitakilesassa vattanasekkhadhammapaṭijānanaṃ iminā bhayuppādanena, ambilādidassane kheḷuppādādinā ca na sakkā vīmaṃsituṃ, tasmā tassa vacaneneva taṃ saddhātabbaṃ. <hi rend="bold">Ayaṃ bhikkhu sampannabyākaraṇo</hi>ti <pb ed="M" n="1.0243" /> idaṃ na kevalaṃ abhāyanakameva sandhāya vuttaṃ ekaccassa sūrajātikassa puthujjanassāpi abhāyanato, rajjanīyārammaṇānaṃ badarasāḷavādiambilamaddanādīnaṃ upanayanepi kheḷuppādāditaṇhāpavattarahitaṃ sabbathā susodhitameva sandhāya vuttanti gahetabbaṃ.</p>

<p rend="bodytext">Asantaguṇasambhāvanalakkhaṇā pāpicchāti āha <hi rend="bold">yā sā idhekacco</hi>tiādi. <hi rend="bold">Ādi</hi>-saddena assaddhotiādipāṭhaṃ saṅgaṇhāti. <hi rend="bold">Sāmaññaṃ dupparāmaṭṭha</hi>nti samaṇadhammasaṅkhātaṃ sāmaññaṃ khaṇḍasīlāditāya dupparāmaṭṭhaṃ duṭṭhu gahitaṃ nirayāya nirayadukkhāya taṃ puggalaṃ tattha niraye upakaḍḍhati nibbattāpetīti attho. <hi rend="bold">Sithilo</hi>ti olīyitvā karaṇena sithilagāhena kato, sathena vā sāṭheyyena ādiṇṇo sithilo. <hi rend="bold">Paribbajo</hi>ti samaṇabhāvo. <hi rend="bold">Bhiyyo</hi>ti pubbe vijjamānānaṃ rāgarajādīnaṃ upari aparampi rajaṃ ākiratīti attho. <hi rend="bold">Bhikkhubhāvo</hi>ti adhammikapaṭiññāmattasiddho bhikkhubhāvo. <hi rend="bold">Ajānamevā</hi>ti ettha eva-saddo avadhāraṇe ajānanto evāti, ‘‘ajānameva’’ntipi pāṭho, tattha pana evaṃ jānāmi evaṃ passāmīti yojetabbaṃ.</p>

<p rend="subhead">Padabhājanīyavaṇṇanā</p>

<p rend="bodytext" n="199"><hi rend="paranum">199</hi><hi rend="dot">.</hi><hi rend="bold">Eva</hi>nti ca paṭhamajjhānādiparāmasanaṃ paṭhamajjhānaṃ jānāmi dutiyādijhānanti. <hi rend="bold">Asubhajjhānādīnī</hi>ti <hi rend="bold">ādi</hi>-saddena kāyagatāsatijjhānaṃ kasiṇajjhānaṃ kasiṇamūlakāni āruppajjhānāni ca saṅgaṇhāti. <hi rend="bold">Vimokkho</hi>ti catubbidho maggo, tassa saguṇato suññatādināmaṃ dassento āha <hi rend="bold">so panāya</hi>ntiādi. Maggo hi nāma pañcahi kāraṇehi nāmaṃ labhati <pb ed="V" n="1.0213" /> sarasena vā paccanīkena vā saguṇena vā ārammaṇena vā āgamanena vā. Sace hi saṅkhārupekkhā aniccato saṅkhāre sammasitvā vuṭṭhāti, maggo animittavimokkhena vimuccati. Sace dukkhato sammasitvā vuṭṭhāti, appaṇihitavimokkhena vimuccati. Sace anattato sammasitvā vuṭṭhāti, suññatavimokkhena vimuccati, idaṃ <hi rend="bold">sarasato</hi> nāmaṃ nāma. Yasmā panesa saṅkhāresu aniccānupassanāya niccanimittaṃ pajahanto āgato, tasmā animitto. Dukkhānupassanāya sukhasaññaṃ paṇidhiṃ patthanaṃ pahāya āgatattā appaṇihito. Anattānupassanāya attasaññaṃ pahāya attasuññatādassanavasena suññatā hoti, idaṃ <hi rend="bold">paccanīkato</hi> nāmaṃ nāma. Rāgādīhi <pb ed="M" n="1.0244" /> panesa suññatattā suññato, rūpanimittādīnaṃ, rāganimittādīnaṃ eva vā abhāvena animitto, rāgapaṇidhiādīnaṃ abhāvato appaṇihitoti vuccati, idaṃ assa <hi rend="bold">saguṇato</hi> nāmaṃ. Rāgādisuññaṃ animittaṃ appaṇihitañca nibbānaṃ ārammaṇaṃ karotīti suññato animitto appaṇihitoti vuccati, idamassa <hi rend="bold">ārammaṇato</hi> nāmaṃ. Āgamanaṃ pana duvidhaṃ vipassanāgamanaṃ maggāgamanañca. Tattha magge vipassanāgamanameva, phale pana maggānantare maggāgamanaṃ, phalasamāpattiyaṃ vipassanāgamanampi. Anattānupassanāvasena maggo suññato aniccadukkhānupassanāhi animitto appaṇihitoti evaṃ vipassanā attano nāmaṃ maggassa deti, maggo phalassāti idaṃ <hi rend="bold">āgamanato</hi> nāmaṃ.</p>

<p rend="bodytext"><hi rend="bold">Suññattā</hi>ti vivittattā. Rāgādayova patiṭṭhānaṭṭhena paṇidhīti āha ‘‘rāgadosamohapaṇidhīna’’nti. <hi rend="bold">Imissā vijjāyāti dibbacakkhuvijjāyā</hi>tiādinā ekekavijjaṃ sandhāya vadanti. Evaṃ ekissāpi nāmaṃ aggahetvāpi tā eva sandhāya ‘‘vijjānaṃ lābhimhī’’ti bhaṇantopi pārājiko hotīti saṅkhepaṭṭhakathāyaṃ adhippāyo. Vatthuvijjādīni pana sandhāya vadanto na hoti. <hi rend="bold">Ekekakoṭṭhāsavasenā</hi>ti mahāaṭṭhakathāyaṃ vuttanayena lokuttaravisesaṃ akatvā kevalaṃ ‘‘satipaṭṭhānānaṃ lābhī’’ti ekekakoṭṭhāsavasenāti adhippāyo. <hi rend="bold">Tatthā</hi>ti tesu koṭṭhāsesu. Kilesānaṃ pahānaṃ nāma abhāvamattampi lokuttarakiccattā lokuttaranti samatthetuṃ <hi rend="bold">taṃ panā</hi>tiādi vuttaṃ. <hi rend="bold">Rāgā cittaṃ vinīvaraṇatā</hi>ti rāgato cittassa vinīvaraṇatā, tato rāgato vimuttattā eva vītarāganīvaraṇatāti attho, yā ca pañca vijjāti yojetabbaṃ. <hi rend="bold">Na āgatā</hi>ti idha padabhājane ‘‘ñāṇanti tisso vijjā’’ti (pārā. 199) vuttattā sesā pañca vijjā na āgatāti attho. <hi rend="bold">Nibbattitalokuttarattā</hi>ti lokiyadhammasādhāraṇasaṅkhatassāpi abhāvā lokiyehi sabbathā asammissalokuttarattā. <hi rend="bold">Añña</hi>nti saṅkhepaṭṭhakathādiṃ vadanti, tampi tattheva paṭikkhittanti sambandho.</p>

<p rend="bodytext" n="200"><hi rend="paranum">200</hi><hi rend="dot">.</hi><hi rend="bold">Puna</hi><pb ed="V" n="1.0214" /><hi rend="bold">ānetvā paṭhamajjhānādīhi na yojita</hi>nti ettha ‘‘paṭhamajjhānenāti pāṭho’’ti keci vadanti, taṃ yuttameva ādi-saddena gahetabbassa <pb ed="M" n="1.0245" /> jhānassa abhāvā. Paṭhamajjhānamūlakañhi ekameva khaṇḍacakkaṃ. Kattusādhanopi bhaṇita-saddo hotīti āha <hi rend="bold">atha vā</hi>tiādi. Yena cittena musā bhaṇati, teneva cittena na sakkā ‘‘musā bhaṇāmī’’ti jānituṃ, antarantarā pana aññāhi manodvāravīthīhi ‘‘musā bhaṇāmī’’ti jānātīti vuttaṃ ‘‘bhaṇantassa hoti musā bhaṇāmī’’ti. <hi rend="bold">Ayamettha attho dassito</hi>ti tīhi aṅgehi samannāgato musāvādoti ayamattho dassito. <hi rend="bold">Davā</hi>ti sahasā. <hi rend="bold">Ravā</hi>ti aññaṃ vattukāmassa khalitvā aññabhaṇanaṃ. Taṃ jānātīti taṃñāṇaṃ, tassa bhāvo <hi rend="bold">taṃñāṇatā,</hi> ñāṇassa visayavisayībhāvena attasaṃvedananti attho. <hi rend="bold">Ñāṇasamodhāna</hi>nti bahūnaṃ ñāṇānaṃ ekasmiṃ khaṇe samodhānaṃ, sahuppattīti attho. <hi rend="bold">Yena cittena ‘‘musā bhaṇissa’’nti jānātī</hi>ti idaṃ pubbabhāgacetanañca sanniṭṭhānacetanañca ekato katvā vuttaṃ. Yena cittena pubbabhāgacetanābhūtena sanniṭṭhānacetanābhūtena ca visaṃvāditabbasattasaṅkhāre jānāti, yena cittena musā bhaṇissanti attho. <hi rend="bold">Teneva…pe… pariccajitabbā</hi>ti teneva cittena ‘‘evaṃ ahaṃ musā bhaṇāmī’’ti vā ‘‘bhaṇita’’nti vā tadeva musāvādacittamārammaṇaṃ katvā bhikkhu jānātīti evaṃ pubbāparasanniṭṭhānacetanākkhaṇesu tīsu ekeneva cittena ñāṇavisayañca ñāṇañcāti ubhayampi ekakkhaṇe puggalo jānātīti ayaṃ taṃñāṇatā pariccajitabbā visayasseva tadā pakāsanatoti adhippāyo, tenāha <hi rend="bold">na hī</hi>tiādi. Yadi ñāṇassa attano sarūpaṃ na ñāyati, kathaṃ pacchimaṃ cittaṃ jānātīti āha <hi rend="bold">purimaṃ purima</hi>ntiādi. Tattha <hi rend="bold">bhaṇissāmī</hi>tiādinā tīsu kālesu uppannaṃ purimapurimacittaṃ attānaṃ visayaṃ katvā uppajjamānassa pacchimassa pacchimassa cittassa tathā uppattiyā paccayo hotīti attho. <hi rend="bold">Tenā</hi>ti yena kāraṇena tīsu khaṇesu cittāni tadaññeheva cittehi jānitabbāni, tāni ca purimapurimacitteneva avassaṃ uppajjanti, tena kāraṇenāti attho. <hi rend="bold">Tasmiṃ satī</hi>ti bhaṇissāmīti pubbabhāge sati. <hi rend="bold">Sesadvaya</hi>nti bhaṇāmi, bhaṇitanti idaṃ dvayaṃ na hessatīti etaṃ natthīti yojanā hotiyevāti attho. <hi rend="bold">Ekaṃ viya pakāsatī</hi>ti bhinnakkhaṇānampi nirantaruppattiyā ‘‘tadeveda’’nti gahetabbataṃ sandhāya vadati.</p>

<p rend="bodytext"><hi rend="bold">Balavadhammavinidhānavasenā</hi>ti <pb ed="M" n="1.0246" /> balavagāhassa vinidhānavasena. <hi rend="bold">Dubbaladubbalāna</hi>nti dubbaladubbalānaṃ gāhānaṃ. <hi rend="bold">Sakabhāvapariccajanavasenā</hi>ti attano santakabhāvassa pariccajanavasena.</p>

<p rend="bodytext" n="207"><hi rend="paranum">207</hi><hi rend="dot">.</hi><hi rend="bold">Uttāsitattā</hi>ti bhayaṃ janetvā viya palāpitattā. Evaṃ palāpito na puna taṃ ṭhānaṃ āgacchatīti āha ‘‘puna anallīyanabhāvadassanavasenā’’ti. Kheṭa-saddaṃ saddatthavidū uttāsatthe <pb ed="V" n="1.0215" /> paṭhantīti āha <hi rend="bold">svāyamattho</hi>tiādi. Aṇu eva aṇusahagataṃ, aṇuttena vā yuttanti attho.</p>

<p rend="subhead">Vattukāmavārakathāvaṇṇanā</p>

<p rend="bodytext" n="215"><hi rend="paranum">215</hi><hi rend="dot">.</hi><hi rend="bold">Kevalañhiya</hi>nti kevalañhi ayaṃ vāroti ajjhāharitabbaṃ. <hi rend="bold">Taṅkhaṇaññeva jānātī</hi>ti pakatiyā vacanānantaraṃ vijānanaṃ sandhāya vuttaṃ. Evaṃ pana vacībhedaṃ akatvā ‘‘yo imamhā āvāsā paṭhamaṃ pakkamissati, naṃ mayaṃ ‘arahā’ti jānissāmā’’ti evaṃ katasaṅketā vihārā paṭhamaṃ pakkamanena tasmiṃ khaṇe avītivattepi nikkhantamattepi pārājikaṃ aññataro bhikkhu ‘‘maṃ ‘arahā’ti jānantū’’ti tamhā āvāsā paṭhamaṃ pakkāmīti āgatavatthumhi (pārā. 227) viya. <hi rend="bold">Viññattipathe</hi>ti kāyavacīviññattīnaṃ gahaṇayogge padese, tena viññattipathaṃ atikkamitvā ṭhito koci dibbena cakkhunā kāyavikāraṃ disvā dibbāya sotadhātuyā vacībhedañca sutvā jānāti, na pārājikanti dīpeti. <hi rend="bold">Pāḷiyaṃ</hi> ‘‘paṭivijānantassa āpatti pārājikassā’’ti (pārā. 215) imasmiṃ paṭivijānanavāre yasmiṃ akkhare vā uccārite kāyappayoge vā kateyeva ayaṃ paṭhamajjhānaṃ samāpannotiādiatthaṃ paro vijānāti, tato purimesu akkharuccāraṇādippayogesu thullaccayaṃ āpajjitvā pacchimeva paṭivijānanapayogakkhaṇe pārājikaṃ āpajjatīti veditabbaṃ thullaccayassevettha sāmantattā, teneva <hi rend="bold">buddhadattācariyena</hi> –</p>

<p rend="gatha1">‘‘Dukkaṭaṃ paṭhamasseva, sāmantamiti vaṇṇitaṃ;</p>

<p rend="gathalast">Sesānaṃ pana tiṇṇampi, thullaccayamudīrita’’nti –</p>

<p rend="unindented">Vuttaṃ <pb ed="M" n="1.0247" />, ayañcattho ‘‘na paṭivijānantassa āpatti thullaccayassā’’ti iminā suttena saṅgahitoti daṭṭhabbo. <hi rend="bold">Uggahaparipucchādivasenā</hi>tiādinā jhānasamādhiādisaddānamatthesu pubbe akataparicayattā sutvā ‘‘atthaṃ īdisa’’nti ajānitvā kevalaṃ ‘‘visiṭṭho koci samaṇaguṇo anena laddho’’ti parena ñātepi pārājikamevāti dasseti.</p>

<p rend="subhead">Anāpattibhedakathāvaṇṇanā</p>

<p rend="bodytext" n="220"><hi rend="paranum">220</hi><hi rend="dot">.</hi><hi rend="bold">Anullapanādhippāyassā</hi>ti ‘‘evaṃ vutte uttarimanussadhammo mayā pakāsito hotī’’ti <pb ed="V" n="1.0216" /> amanasikatvā ‘‘nāhaṃ, āvuso, maccuno bhāyāmī’’tiādikaṃ kathentassa. Evaṃ kathento ca vohārato aññaṃ byākaronto nāma hotīti vuttaṃ ‘‘aññaṃ byākarontassā’’ti. <hi rend="bold">Bhāyanto</hi>ti ‘‘ñatvā garahanti nu kho’’ti bhāyanto.</p>

<p rend="centre">Padabhājanīyavaṇṇanānayo niṭṭhito.</p>

<p rend="subhead">Vinītavatthuvaṇṇanā</p>

<p rend="bodytext" n="223"><hi rend="paranum">223</hi><hi rend="dot">.</hi><hi rend="bold">Sekkhabhūmiya</hi>nti iminā jhānabhūmimpi saṅgaṇhāti. <hi rend="bold">Tiṇṇaṃ vivekāna</hi>nti kāyacittaupadhivivekānaṃ. Piṇḍāya caraṇassa bhojanapariyosānatāya vuttaṃ ‘‘yāva bhojanapaayosāna’’nti. Antaraghare bhutvā āgacchantassāpi vuttanayeneva sambhāvanicchāya cīvarasaṇṭhāpanādīni karontassa dukkaṭameva, <hi rend="bold">pāḷiyaṃ</hi> pana dukkarādivatthūsu ‘‘anāpatti anullapanādhippāyassā’’ti idaṃ thullaccayenāpi anāpattidassanatthaṃ vuttaṃ. Ullapanādhippāyassāpi hi ‘‘nāvuso, dukkaraṃ aññaṃ byākātu’’nti vutte thullaccayameva attupanāyikattābhāvatoti daṭṭhabbaṃ.</p>

<p rend="bodytext" n="227"><hi rend="paranum">227</hi><hi rend="dot">.</hi><hi rend="bold">Na dānāhaṃ tattha gamissāmī</hi>ti puna tattha vasitaṭṭhāne na gamissāmi, evaṃ sati paṭhamaṃ gato ayaṃ puna ca nāgato, tasmā arahāti maññissantīti adhippāyo. <hi rend="bold">Taṃ ṭhāna</hi>nti āvāsaṃ vātiādinā pubbe paricchinnaṭṭhānaṃ. Padasā gamanaṃ sandhāya katikāya katattā <hi rend="bold">yānenā</hi>tiādi vuttaṃ. Vijjāmayiddhiṃ sandhāya ‘‘iddhiyā’’ti vuttaṃ ullapanādhippāyassa abhiññiddhiyā asambhavato. <hi rend="bold">Aññamaññaṃ rakkhantī</hi>ti ullapanādhippāye <pb ed="M" n="1.0248" /> satipi ekassāpi paṭhamagamanābhāvā rakkhanti. Sace pana katikaṃ katvā nisinnesu ekaṃ dve ṭhapetvā avasesā ullapanādhippāyena ekato gacchanti, gatānaṃ sabbesaṃ pārājikameva. Tesu yassa ullapanādhippāyo natthi, tassa anāpatti. <hi rend="bold">Eta</hi>nti heṭṭhā vuttaṃ sabbaṃ katikavattaṃ. <hi rend="bold">Nānāverajjakā</hi>ti nānājanapadavāsino. <hi rend="bold">Saṅghalābho</hi>ti yathāvuḍḍhaṃ pāpuṇanakakoṭṭhāso. Ayañca paṭikkhepo avisesetvā karaṇaṃ sandhāya kato, visesetvā pana ‘‘ettako asukassā’’ti paricchinditvā apaloketvā dātuṃ vaṭṭati.</p>

<p rend="bodytext" n="228"><hi rend="paranum">228</hi><hi rend="dot">.</hi><hi rend="bold">Dhammadhātū</hi>ti sabbaññutaññāṇaṃ, dhammānaṃ sabhāvo vā. <hi rend="bold">Upapattī</hi>ti attabhāvaṃ sandhāya vadati. <hi rend="bold">Dussaddhāpayā hontī</hi>ti puthujjane sandhāya vuttaṃ, na lakkhaṇattherādike ariyapuggale <pb ed="V" n="1.0217" />. <hi rend="bold">Vituḍentī</hi>ti vinivijjhitvā ḍenti gacchanti, phāsuḷantarikāyo chiddāvachiddaṃ katvā tāhi gacchantīti nissakkavasena attho. Vitudentīti pāṭhe phāsuḷantarikāhīti ādhāratthe nissakkavacanaṃ. <hi rend="bold">Lohatuṇḍehī</hi>ti kāḷalohamayehi tuṇḍehi. <hi rend="bold">Acchariyaṃ vatā</hi>ti garahitabbatāya accharaṃ paharituṃ yuttarūpaṃ. <hi rend="bold">Cakkhubhūtā</hi>ti lokassa cakkhu viya bhūtā sañjātā, cakkhusadisātipi attho. <hi rend="bold">Tasseva kammassā</hi>ti yena goghātakakammeneva niraye nibbatto, tassevāti atthe gayhamāne ekāya cetanāya bahupaṭisandhiyo hontīti āpajjati, na cetaṃ yuttaṃ ekassa ambādibījassa anekaṅkuruppatti viyāti taṃ pariharanto āha <hi rend="bold">tassa nānācetanāhi āyūhitassā</hi>tiādi, tena goghātakakammakkhaṇe pubbacetanā aparacetanā sanniṭṭhāpakacetanāti ekasmimpi pāṇātipāte bahū cetanā honti, nānāpāṇātipātesu vattabbameva natthi. Tattha ekāya cetanāya narake pacitvā tadaññacetanāsu ekāya aparāpariyacetanāya imasmiṃ petattabhāve nibbattoti dasseti, tenāha ‘‘avasesakammaṃ vā kammanimittaṃ vā’’ti. Ettha ca kammasarikkhavipākuppattiṃ sandhāya kammakammanimittānameva gahaṇaṃ kataṃ, na gatinimittassa, tenāha ‘‘aṭṭhirāsiyeva nimittaṃ ahosī’’ti. <hi rend="bold">Pāḷiyaṃ</hi> vitacchentīti tuṇḍehi tacchento viya luñcanti. <hi rend="bold">Virājentī</hi>ti vilikhanti.</p>

<p rend="bodytext" n="229"><hi rend="paranum">229</hi><hi rend="dot">.</hi><hi rend="bold">Vallūravikkayenā</hi>ti <pb ed="M" n="1.0249" /> sukkhāpitamaṃsavikkayena. <hi rend="bold">Nippakkhacamme</hi>ti vigatapakkhalomacamme. <hi rend="bold">Ekaṃ miga</hi>nti dīpakamigaṃ. <hi rend="bold">Kāraṇāhī</hi>ti ghātanāhi. <hi rend="bold">Ñatvā</hi>ti kammaṭṭhānaṃ ñatvā.</p>

<p rend="bodytext" n="230"><hi rend="paranum">230</hi><hi rend="dot">.</hi> Maṅganavasena ulatīti <hi rend="bold">maṅguli,</hi> virūpabībhacchabhāvena pavattatīti attho. <hi rend="bold">Cittakeḷi</hi>nti cittaruciyaṃ anācārakīḷaṃ.</p>

<p rend="bodytext" n="231"><hi rend="paranum">231</hi><hi rend="dot">.</hi><hi rend="bold">Nissevālapaṇakakaddamo</hi>ti tilabījakādisevālena nīlamaṇḍūkapiṭṭhivaṇṇena udakapiṭṭhe udakaṃ nīlavaṇṇaṃ kurumānena paṇakena kaddamena ca virahito. Uṇhabhāvena tapanato tapaṃ udakaṃ assāti tapodakāti vattabbe ka-kāralopaṃ katvā ‘‘tapodā’’ti vuccati. <hi rend="bold">Petaloko</hi>ti pakaṭṭhena akusalakammena sugatito duggatiṃ itānaṃ gatānaṃ loko samūho, nivāsaṭṭhānaṃ vā. <hi rend="bold">Katahatthā</hi>ti dhanusippe suṭṭhu sikkhitahatthā, avirajjhanalakkhavedhāti attho. Sippadassanavasena rājakulādīsu rājasamūhaṃ upecca kataṃ asanaṃ sarakkhepo etesanti <hi rend="bold">katupāsanā,</hi> sabbattha dassitasippāti attho. <hi rend="bold">Pabhaggo</hi>ti pabhañjito, parājitoti attho.</p>

<p rend="bodytext" n="232"><hi rend="paranum">232</hi><hi rend="dot">.</hi><hi rend="bold">Āneñjasamādhi</hi>nti <pb ed="V" n="1.0218" /> arūpasamāpattiyaṃ niruddhe satipi saddakaṇṭakena uṭṭhānāraho rūpāvacarasamādhiyeva idha vattabboti āha <hi rend="bold">anejaṃ acala</hi>ntiādi. <hi rend="bold">Samādhiparipanthake</hi>ti vitakkādike sandhāya vadati, idaṃ pana paṭhamabodhiyaṃ uppannampi vatthuṃ anācāramattavasena bhikkhūhi coditepi bhagavatā ‘‘anāpatti, bhikkhave, moggallānassā’’ti (pārā. 228) evaṃ āyatiṃ attanā paññapiyamānapārājikānuguṇaṃ tadā eva vinītanti dhammasaṅgāhakattherehi pacchā paññattassa imassa sikkhāpadassa vinītavatthubhāvena saṅgahamāropitanti daṭṭhabbaṃ. Sāvakānaṃ uppaṭipāṭiyā anussaraṇābhāvaṃ dassetuṃ ‘‘na uppaṭipāṭiyā’’ti vuttaṃ. <hi rend="bold">Dukkaraṃ kata</hi>nti anantare pañcakappasatike kāle viññāṇasantatiṃ adisvāpi asammuyhitvā parato tatiyattabhāve diṭṭhacuticittena saddhiṃ vattamānabhavapaṭisandhiyā anumānenāpi kāriyakāraṇābhāvagahaṇaṃ nāma sāvakānaṃ dukkarattā vuttaṃ. <hi rend="bold">Paṭividdhā</hi>ti <pb ed="M" n="1.0250" /> paṭividdhasadisā. Yathā nāma sattadhā phālitassa cāmaravālalomassa ekāya aggakoṭiyā aparassa vālalomaṃsuno koṭiṃ dūre ṭhatvā vijjheyya āvunanto viya paṭipādeyya, evameva imināpi dukkaraṃ katanti vuttaṃ hoti. <hi rend="bold">Etadagga</hi>nti eso aggo. <hi rend="bold">Yadida</hi>nti yo ayaṃ.</p>

<p rend="subhead">Nigamanavaṇṇanā</p>

<p rend="bodytext" n="233"><hi rend="paranum">233</hi><hi rend="dot">.</hi><hi rend="bold">Idhā</hi>ti bhikkhuvibhaṅge. <hi rend="bold">Uddiṭṭhapārājikaparidīpana</hi>nti sikkhāpadesu pātimokkhuddesavasena uddiṭṭhapārājikaparidīpanaṃ, na pana sabbasmiṃ pārājikavibhaṅge āgataāpattiparidīpanaṃ tattha thullaccayādīnampi āgatattā teneva uddiṭṭha-saddena vuttavibhaṅgassa niddesattā. <hi rend="bold">Bhikkhunīnaṃ asādhāraṇāni cattārī</hi>ti ubbhajāṇumaṇḍalikā (pāci. 658) vajjappaṭicchādikā (pāci. 665) ukkhittānuvattikā (pāci. 669) aṭṭhavatthukāti (pāci. 675) imāni bhikkhūhi asādhāraṇāni bhikkhunīnaṃ eva paññattāni pārājikānīti attho. <hi rend="bold">Vatthuvipannā</hi>ti pabbajjupasampadānaṃ vatthubhāvo vatthu nāma, tena vatthumattena vipannā, vipannavatthukāti attho. <hi rend="bold">Ahetukapaṭisandhikā</hi>ti maggānuppattikāraṇamāha. Kiñcāpi duhetukānampi maggo nuppajjati, te pana pabbajjupasampadāsu ṭhatvā āyatiṃ maggahetuṃ sampādetuṃ sakkonti, ahetukā pana parisuddhe catupārisuddhisīle ṭhatvā sampādetuṃ na sakkonti, tasmā te tampi paṭicca vatthuvipannāvāti veditabbā. <hi rend="bold">Pārājikā</hi>ti kammavipattiyā paṭisandhikkhaṇeyeva parājayaṃ āpannā. Theyyasaṃvāsakādīnaṃ gihibhāve ṭhatvā vipassanāya vāyamantānampi tasmiṃ attabhāve magguppattiabhāvato ‘‘maggo pana vārito’’ti vuttaṃ. Dīghatāya lambamānaṃ aṅgajātaṃ lambaṃ nāma, taṃ yassa atthi so <hi rend="bold">lambī</hi>. So ettāvatā na pārājiko, taṃ pana dīghaṃ aṅgajātaṃ <pb ed="V" n="1.0219" /> attano mukhe vā vaccamagge vā sevanādhippāyena pavesentova pārājiko, idha pana vaccamagge pavesentova adhippeto mudupiṭṭhikeneva mukhe pavesanassa vuttattā. Sopi hi kataparikammatāya mudubhūtāya piṭṭhiyā onamitvā attano aṅgajātaṃ mukhena gaṇhantova pārājiko hoti, na kevalo. Yo pana mukhena attano vaccamaggaṃ vā paresaṃ vaccamaggamukhaṃ vā itthīnaṃ passāvamaggaṃ vā gaṇhāti, tassa ca purisanimittena purisanimittaṃ chupantassa ca maggena maggapaṭipādanepi pārājikaṃ na hoti purisanimittena taditaramaggasampaṭipādaneneva methunadhammavohārato <pb ed="M" n="1.0251" />. <hi rend="bold">Parassa aṅgajāte abhinisīdatī</hi>ti parassa uttānaṃ sayantassa kammaniye aṅgajāte attano vaccamaggaṃ pavesento tassūpari nisīdati, idañca upalakkhaṇamattaṃ paresaṃ aṅgajātaṃ vaccamagge pavesento sādiyantopi pārājikova, balakkārena pana vaccamagge vā mukhe vā parena pavesiyamāno yadi na sādiyati, anāpattikova. Ettha asādiyanaṃ nāma dukkaraṃ virajjitabbato. Ettha ca anupasampannabhāve ṭhatvā mātupituarahantesu aññataraṃ ghātento bhikkhuniṃ dūsento ca sāmaṇerapabbajjampi na labhatīti dassanatthaṃ visuṃ gahitattā mātughātakādīnaṃ catunnaṃ tatiyapaṭhamapārājikesu antogadhatā veditabbā. Yathā ettha, evaṃ gihibhāve ṭhatvā lohituppādaṃ karonto lohituppādakovāti gahetabbaṃ. <hi rend="bold">Etena pariyāyenā</hi>ti ubhinnaṃ rāgapariyuṭṭhānasaṅkhātena pariyāyena. Dutiyavikappe kacci atthāti padacchedo veditabbo.</p>

<p rend="centre">Iti samantapāsādikāya vinayaṭṭhakathāya vimativinodaniyaṃ</p>

<p rend="centre">Catutthapārājikavaṇṇanānayo niṭṭhito.</p>

<p rend="centre">Niṭṭhito ca pārājikakaṇḍavaṇṇanānayo.</p>

<p rend="chapter">2. Saṅghādisesakaṇḍo</p>

<p rend="title">1. Sukkavissaṭṭhisikkhāpadavaṇṇanā</p>

<p rend="bodytext" n="234"><hi rend="paranum">234</hi><hi rend="dot">.</hi><hi rend="bold">Terasakassā</hi>ti <pb ed="M" n="1.0252" /><pb ed="V" n="1.0220" /> terasa sikkhāpadāni parimāṇāni assāti terasako, kaṇḍo, tassa. Samathe vipassanāya vā abhiratirahito idha <hi rend="bold">anabhirato,</hi> na pabbajjāyāti āha ‘‘vikkhittacitto’’ti. Vikkhittatāya kāraṇamāha <hi rend="bold">kāmarāgā</hi>iccādi.</p>

<p rend="bodytext" n="235"><hi rend="paranum">235</hi><hi rend="dot">.</hi><hi rend="bold">Abbohārikā</hi>ti sīlavipattivohāraṃ nārahatīti katvā vuttaṃ. Akusalabhāve panassā abbohāratā natthi.</p>

<p rend="bodytext" n="236-237"><hi rend="paranum">236-237</hi><hi rend="dot">.</hi> Cetanā-saddato visuṃ saṃ-saddassa atthābhāvaṃ ika-paccayassa ca atthavantataṃ dassetuṃ <hi rend="bold">sañcetanā vā</hi>tiādi dutiyavikappo vutto. <hi rend="bold">Sikhāppatto attho</hi>ti adhippetatthaṃ sandhāya vuttaṃ. <hi rend="bold">Āsayabhedato</hi>ti pittasemhapubbalohitānaṃ catunnaṃ āsayānaṃ bhedena. <hi rend="bold">Dhātunānattato</hi>ti rasaruhirādīnaṃ sattannaṃ, pathavādīnaṃ vā catunnaṃ dhātūnaṃ nānattena. <hi rend="bold">Vatthisīsa</hi>nti muttavatthito matthakapassaṃ. Hatthimadacalanaṃ nāmañca sambhavoti āha ‘‘sambhavo nikkhamatī’’ti. <hi rend="bold">Sambhavavega</hi>nti sambhavassa ṭhānato cavitvā dakasotābhimukhaṃ otaraṇena sañjātasarīrakkhobhavegaṃ. <hi rend="bold">Bāhusīsa</hi>nti khandhappadesaṃ. <hi rend="bold">Dassesī</hi>ti ettha <hi rend="bold">iti</hi>-saddo hetuttho, tena yasmā kaṇṇacūḷikāhi sambhavo nikkhamati…pe… sambhavañca dassesi, tasmā tatiyassa bhāsitaṃ subhāsitanti evaṃ yojanā veditabbā. <hi rend="bold">Dakasota</hi>nti muttassa vatthito nikkhamanamaggaṃ, aṅgajātappadesanti vuttaṃ hoti. Sukkañca nāmetaṃ rasaruhirādisattadehadhātūsu majjhimadhātucatujaṃ aṭṭhimiñjādi viya pathavīdhātusaṅgahitaṃ āhārūpajīvīnaṃ sakalakāyagataṃ atidaharadārakānampi attheva, taṃ pana pannarasasoḷasavassuddesato paṭṭhāya sattānaṃ samuppajjanakakāmarāgeheva ṭhānato calati, calitañca āpodhātubhāvena cittajameva hutvā dakasotaṃ otarati, dakasotato pana paṭṭhāya <pb ed="V" n="1.0221" /> cittapaccayautujaṃ hoti matthaluṅgato calitasiṅghāṇikā viya. Yesaṃ pana samucchedanavikkhambhanādīhi rāgapariyuṭṭhānaṃ natthi <pb ed="M" n="1.0253" />, tesaṃ sukkavissaṭṭhi na siyā. Iti yathāṭhānato sukkassa vissaṭṭhiyeva rāgacittasamuṭṭhānā, na pakatirūpaṃ, teneva <hi rend="bold">kathāvatthuaṭṭhakathāyaṃ</hi> (kathā. aṭṭha. 307) ‘‘sukkavissaṭṭhi nāma rāgasamuṭṭhānā hotī’’ti sukkassa vissaṭṭhi eva rāgasamuṭṭhānā vuttā, na pakatirūpaṃ. Channaṃ pana kāmāvacaradevānaṃ vijjamānāpi sukkadhātu dvayaṃdvayasamāpattivasena pariyuṭṭhitarāgenāpi ṭhānato na gaḷati, yathāṭhāne eva ṭhatvā kiñci vikāraṃ āpajjamānā taṅkhaṇikapariḷāhavūpasamāvahā methunakiccaniṭṭhāpitā hotīti veditabbaṃ. Keci pana ‘‘kāyasamphassasukhameva tesaṃ kāmakicca’’nti vadanti. Khīṇāsavānaṃ pana anāgāmīnañca sabbaso kāmarāgābhāvena sukkadhātuvikārampi nāpajjatīti veditabbaṃ. Rūpībrahmānaṃ pana vikkhambhitakāmarāgena janitattā anāhārūpajīvitattā ca sabbathā sukkadhātupi nattheva. <hi rend="bold">Tathevā</hi>ti mocanassādena nimitte upakkamatotiādiṃ atidisati. ‘‘Vissaṭṭhīti ṭhānācāvanā vuccatī’’ti padabhājane (pārā. 237) vuttattā ‘‘dakasotaṃ otiṇṇamatte’’ti kasmā vuttanti āha <hi rend="bold">dakasotorohaṇañcetthā</hi>tiādi. <hi rend="bold">Etthā</hi>ti tīsupi vādesu. <hi rend="bold">Adhivāsetvā</hi>ti nimitte upakkamitvā puna vippaṭisāre uppanne mocanassādaṃ vinodetvā. <hi rend="bold">Antarā nivāretu</hi>nti attano nimitte katūpakkamena ṭhānā cutaṃ dakasotaṃ otarituṃ adatvā antarā nivāretuṃ. Mocanassādena hatthaparikammādiṃ karontassa muttepi dukkaṭameva, nimitte upakkamābhāvato pana saṅghādiseso na hotīti āha ‘‘hattha…pe… anāpattī’’ti. Dakasotorohaṇañcetthātiādinā vuttavinicchayaṃ sandhāya ‘‘ayaṃ sabbācariyasādhāraṇavinicchayo’’ti vuttaṃ.</p>

<p rend="bodytext"><hi rend="bold">Khobhakaraṇapaccayo</hi> nāma visabhāgabhesajjasenāsanāhārādipaccayo. <hi rend="bold">Nānāvidhaṃ supina</hi>nti khubhitavātādidhātūnaṃ anuguṇaṃ. <hi rend="bold">Anubhūtapubba</hi>nti pubbe bhūtapubbaṃ manasā parikappitapubbañca. Sagganarakadesantarādīnampi hi saṅgahetvā vuttaṃ. <hi rend="bold">Atthakāmatāya vā anatthakāmatāya vā</hi>ti idaṃ devatānaṃ hitāhitādhippāyataṃ dassetuṃ vuttaṃ. <hi rend="bold">Atthāya vā anatthāya vā</hi>ti sabhāvato bhavitabbaṃ hitāhitaṃ sandhāya vuttaṃ. Nanu devatāhi upasaṃhariyamānāni ārammaṇāni paramatthato natthi, kathaṃ tāni puriso passati, devatā vā tāni avijjamānāni upasaṃharantīti codanaṃ manasi katvā <pb ed="M" n="1.0254" /> āha <hi rend="bold">so tāsa</hi>ntiādi. Tena ‘‘evameso parikappatū’’ti devatāhi cintitamattena supantassa cittaṃ bhavaṅgasantatito nipatitvā devatāhi cintitaniyāmeneva parikappamānaṃ pavattati, evaṃ tena parikappamānāni ārammaṇāni devatāhi upasaṃhaṭāni nāma honti, tāni ca so devatānubhāvena passati nāmāti dasseti. <hi rend="bold">Bodhisattamātā viya puttapaṭilābhanimitta</hi>ntiādīsu <pb ed="V" n="1.0222" /> bodhisattassa gabbhokkantidivase mahāmāyādeviyā attano dakkhiṇapassena ekassa setavaravāraṇassa antokucchipaviṭṭhabhāvadassanaṃ puttapaṭilābhanimittaṃ supinaṃ nāma. Amhākaṃ pana bodhisattassa ‘‘sve buddho bhavissatī’’ti cātuddasiyaṃ pakkhassa rattivibhāyanakāle himavantaṃ bibbohanaṃ katvā puratthimapacchimasamuddesu vāmadakkhiṇahatthe dakkhiṇasamudde pāde ca odahitvā mahāpathaviyā sayanaṃ eko, dabbatiṇasaṅkhātāya tiriyā nāma tiṇajātiyā naṅgalamattarattadaṇḍāya nābhito uggatāya khaṇena anekayojanasahassaṃ nabhaṃ āhacca ṭhānaṃ eko, setānaṃ kaṇhasīsānaṃ kimīnaṃ pādehi ussakkitvā yāva jāṇumaṇḍalaṃ āhacca ṭhānaṃ eko, nānāvaṇṇānaṃ catunnaṃ sakuṇānaṃ catūhi disāhi āgantvā pādamūle setavaṇṇatāpajjanaṃ eko, bodhisattassa mahato mīḷhapabbatassa upari alimpamānassa caṅkamanaṃ ekoti ime pañca mahāsupinā nāma, ime ca yathākkamaṃ sambodhiyā, devamanussesu ariyamaggappakāsanassa, gihīnañca saraṇūpagamanassa, khattiyādicatuvaṇṇānaṃ pabbajitvā arahattapaṭilābhassa, catunnaṃ paccayānaṃ lābhe alittabhāvassa ca pubbanimittānīti veditabbaṃ. Soḷasa supinā pākaṭā eva. <hi rend="bold">Ekantasaccamevā</hi>ti phalaniyamuppattito vuttaṃ. Dassanaṃ pana sabbattha vipallatthameva. Dhātukkhobhādīsu catūsu mūlakāraṇesu dvīhi tīhipi kāraṇehi kadāci supinaṃ passantīti āha ‘‘saṃsaggabhedato’’ti. <hi rend="bold">Supinabhedo</hi>ti saccāsaccatthatābhedo.</p>

<p rend="bodytext"><hi rend="bold">Rūpanimittādiārammaṇa</hi>nti ettha kammanimittagatinimittato aññarūpameva viññāṇassa nimittanti rūpanimittaṃ, taṃ ādi yesaṃ sattanimittādīnaṃ tāni rūpanimittādīni ārammaṇāni yassa bhavaṅgacittassa taṃ rūpanimittādiārammaṇaṃ. <hi rend="bold">Īdisānī</hi>ti rūpanimittādiārammaṇāni rāgādisampayuttāni ca. <hi rend="bold">Sabbohārikacittenā</hi>ti paṭibuddhassa pakativīthicittena. <hi rend="bold">Ko nāma passatī</hi>ti suttapaṭibuddhabhāvaviyuttāya <pb ed="M" n="1.0255" /> cittappavattiyā abhāvato supinaṃ passanto nāma na siyāti adhippāyo, tenāha ‘‘supinassa abhāvova āpajjatī’’ti. <hi rend="bold">Kapimiddhapareto</hi>ti iminā niddāvasena pavattamānabhavaṅgasantatibyavahitāya kusalākusalāya manodvāravīthiyā ca passatīti dasseti, tenāha <hi rend="bold">yā niddā</hi>tiādi. <hi rend="bold">Dvīhi antehi mutto</hi>ti kusalākusalasaṅkhātehi dvīhi antehi mutto. <hi rend="bold">Āvajjanatadārammaṇakkhaṇe</hi>ti supine pañcadvāravīthiyā abhāvato manodvāre uppajjanārahaṃ gahetvā vuttaṃ.</p>

<p rend="bodytext">Ettha ca supinantepi tadārammaṇavacanato anubhūtesu sutapubbesu vā rūpādīsu purāpattibhāvena parikappetvā vipallāsato pavattamānāpi kāmāvacaravipākadhammā parittadhamme nissāya parikappetvā pavattattā parittārammaṇā vuttā, na pana sarūpato parittadhamme gahetvā pavattattā <pb ed="V" n="1.0223" /> evāti gahetabbaṃ. Evañca itthipurisādiākāraṃ āropetvā pavattamānānaṃ rāgādisavipākadhammānampi tesaṃ ārammaṇaṃ gahetvā uppannānaṃ paṭisandhādivipākānampi parittārammaṇatā kammanimittārammaṇatā ca upapannā eva hoti. Vatthudhammavinimuttaṃ pana sammutibhūtaṃ kasiṇādipaṭibhāgārammaṇaṃ gahetvā uppannā upacārappanādivasappavattā cittacetasikadhammā eva parittattike (dha. sa. tikamātikā 12) na vattabbārammaṇāti gahetabbā.</p>

<p rend="bodytext"><hi rend="bold">Svāya</hi>nti supino. Vipallāsena parikappitaparittārammaṇattā ‘‘dubbalavatthukattā’’ti vuttaṃ, avijjamānārammaṇe avasavattitoti adhippāyo, tenāha <hi rend="bold">avisaye uppannattā</hi>tiādi.</p>

<p rend="bodytext"><hi rend="bold">Āpattinikāyassā</hi>ti idaṃ saṅghādisesoti pulliṅga-saddassa anurūpavasena vuttaṃ. <hi rend="bold">Assā</hi>ti assa āpattinikāyassa, vuṭṭhāpetuṃ icchitassāti attho, tenāha <hi rend="bold">kiṃ vutta</hi>ntiādi. <hi rend="bold">Ruḷhisaddenā</hi>ti ettha samudāye nipphannassāpi saddassa tadekadesepi pasiddhi idha ruḷhī nāma, tāya ruḷhiyā yutto saddo ruḷhīsaddo, tena. Ruḷhiyā kāraṇamāha <hi rend="bold">avayave</hi>iccādinā.</p>

<p rend="bodytext"><hi rend="bold">Kālañcā</hi>ti ‘‘rāgūpatthambhe’’tiādinā dassitakālañca, ‘‘rāgūpatthambhe’’ti vutte rāgūpatthambhe jāte tasmiṃ kāle mocetīti atthato <pb ed="M" n="1.0256" /> kālo gammati. <hi rend="bold">Navamassa adhippāyassā</hi>ti vīmaṃsādhippāyassa. <hi rend="bold">Vatthū</hi>ti visayaṃ.</p>

<p rend="bodytext" n="238"><hi rend="paranum">238</hi><hi rend="dot">.</hi> Lomā etesaṃ santīti <hi rend="bold">lomasā,</hi> bahulomapāṇakā.</p>

<p rend="bodytext" n="239"><hi rend="paranum">239</hi><hi rend="dot">.</hi><hi rend="bold">Mocanenā</hi>ti mocanappayogena. <hi rend="bold">Mocanassādasampayuttāyā</hi>ti ettha mocanicchāva mocanassādo, tena sampayuttā cetanā mocanassādacetanāti attho, na pana mocane assādaṃ sukhaṃ patthentiyā cetanāyāti evaṃ attho gahetabbo, itarathā sukhatthāya mocentasseva āpatti, na ārogyādiatthāyāti āpajjati. Tasmā ārogyādīsu yena kenaci adhippāyena mocanicchāya cetanāyāti atthova gahetabbo.</p>

<p rend="bodytext" n="240"><hi rend="paranum">240</hi><hi rend="dot">.</hi><hi rend="bold">Vāyamato</hi>ti aṅgajāte kāyena upakkamato. <hi rend="bold">Dve āpattisahassānī</hi>ti khaṇḍacakkādīni anāmasitvāva vuttaṃ, icchantena pana khaṇḍacakkādibhedenāpi gaṇanā kātabbā. <hi rend="bold">Ekena padenā</hi>ti gehasitapemapadena. <hi rend="bold">Tathevā</hi>ti mocanassādacetanāya eva gāḷhaṃ pīḷanādippayogaṃ <pb ed="V" n="1.0224" /> avijahitvā supanena saṅghādisesoti vuttaṃ. <hi rend="bold">Suddhacitto</hi>ti mocanassādassa nimitte ūruādīhi kataupakkamassa vijahanaṃ sandhāya vuttaṃ. Tena asubhamanasikārābhāvepi payogābhāveneva mocanepi anāpatti dīpitāti veditabbā.</p>

<p rend="bodytext"><hi rend="bold">Tena upakkamena mutte</hi>ti muccamānaṃ vinā aññasmimpi sukke ṭhānato mutte. Yadi pana upakkame katepi muccamānameva dakasotaṃ otarati, thullaccayameva payogena muttassa abhāvā. <hi rend="bold">Jagganatthāyā</hi>ti cīvarādīsu limpanaparihārāya hatthena aṅgajātaggahaṇaṃ vaṭṭati, tappayogo na hotīti adhippāyo. <hi rend="bold">Anokāsa</hi>nti aṅgajātappadesaṃ.</p>

<p rend="bodytext" n="262"><hi rend="paranum">262</hi><hi rend="dot">.</hi><hi rend="bold">Supinantena kāraṇenā</hi>ti supinante pavattaupakkamahetunā. Āpattiṭṭhāneyeva hi ayaṃ anāpatti avisayattā vuttā. Tenāha <hi rend="bold">‘‘sacassa visayo hoti niccalena bhavitabba’’</hi>ntiādi.</p>

<p rend="bodytext" n="263"><hi rend="paranum">263</hi><hi rend="dot">.</hi> Vinītavatthupāḷiyaṃ <pb ed="M" n="1.0257" /><hi rend="bold">aṇḍakaṇḍuvanavatthusmiṃ</hi> mocanādhippāyena aṇḍacalanena aṅgajātassāpi calanato nimitte upakkamo hotīti saṅghādiseso vutto. Yathā pana aṅgajātaṃ na calati, evaṃ aṇḍameva kaṇḍuvanena phusantassa muttepi anāpatti aṇḍassa anaṅgajātattā.</p>

<p rend="bodytext" n="264"><hi rend="paranum">264</hi><hi rend="dot">.</hi><hi rend="bold">Vatthi</hi>nti aṅgajātasīsacchādakacammaṃ. <hi rend="bold">Udaraṃ tāpentassa…pe… anāpattiyevā</hi>ti udaratāpanena aṅgajātepi tatte tāvattakena nimitte upakkamo kato nāma na hotīti vuttaṃ.</p>

<p rend="bodytext" n="265"><hi rend="paranum">265</hi><hi rend="dot">.</hi><hi rend="bold">Ehi me tvaṃ, āvuso, sāmaṇerāti vatthusmiṃ</hi> aññaṃ āṇāpetu, tena kariyamānassa aṅgajātacalanassa mocanassādena sādiyanato taṃ calanaṃ bhikkhussa sādiyanacittasamuṭṭhitampi hotīti sukkavissaṭṭhipaccayassa aṅgajātacalanassa hetubhūtā assādacetanāva āpattiyā aṅgaṃ hoti, na āṇāpanavācā tassā pavattikkhaṇe saṅghādisesassa asijjhanato. Evaṃ āṇāpetvāpi yonisomanasikārena mocanassādaṃ paṭivinodentassa āpattiasambhavato idaṃ sikkhāpadaṃ anāṇattikaṃ, kāyakammaṃ, kiriyasamuṭṭhānañca jātanti gahetabbaṃ, āṇāpanavācāya pana dukkaṭaṃ āpajjati. Yo pana parena anāṇattena balakkārenāpi kariyamānappayogaṃ mocanassādena sādiyati, tassāpi mutte <hi rend="bold">paṭhamapārājike</hi> viya saṅghādisesova, amutte thullaccayaṃ. Mocanassāde cetanāya pana asati kāyasaṃsaggarāgena <pb ed="V" n="1.0225" /> sādiyantassāpi muttepi saṅghādisesena anāpattīti ācariyā vadanti, tañca yuttameva.</p>

<p rend="bodytext" n="266"><hi rend="paranum">266</hi><hi rend="dot">.</hi><hi rend="bold">Kāyatthambhanavatthusmiṃ</hi> calanavasena yathā aṅgajāte upakkamo sambhavati, tathā vijambhitattā āpatti vuttā.</p>

<p rend="bodytext"><hi rend="bold">Upanijjhāyanavatthusmiṃ aṅgajāta</hi>nti jīvamānaitthīnaṃ passāvamaggova adhippeto, netaro.</p>

<p rend="bodytext" n="267"><hi rend="paranum">267</hi><hi rend="dot">.</hi><hi rend="bold">Pupphāvalī</hi>ti kīḷāviseso. Taṃ kira kīḷantā nadīādīsu chinnataṭaṃ udakena cikkhallaṃ katvā tattha ubho pāde pasāretvā nisinnā patanti <pb ed="M" n="1.0258" />, ‘‘pupphāvaliya’’ntipi pāṭho. <hi rend="bold">Pavesentassā</hi>ti payojakattena dvikammikattā ‘‘vālikaṃ aṅgajāta’’nti ubhayatthāpi upayogavacanaṃ kataṃ. Cetanā, upakkamo, muccananti imānettha tīṇi aṅgāni veditabbāni.</p>

<p rend="centre">Sukkavissaṭṭhisikkhāpadavaṇṇanā niṭṭhitā.</p>

<p rend="title">2. Kāyasaṃsaggasikkhāpadavaṇṇanā</p>

<p rend="bodytext" n="269"><hi rend="paranum">269</hi><hi rend="dot">.</hi> Dutiye kesuci vātapānesu vivaṭesu bahipi andhakārattā āloko na pavisati, vivaṭakavāṭena aññato āgacchantassa ālokassa nivāraṇato kavāṭassa piṭṭhipasse ghanandhakārova hoti, tādisāni sandhāya <hi rend="bold">‘‘yesu vivaṭesu andhakāro hotī’’</hi>tiādi vuttaṃ.</p>

<p rend="bodytext">Brāhmaṇī attano aṅgamaṅgānaṃ parāmasanakkhaṇe anācārānukūlā hutvā na kiñci vatvā bhikkhuno vaṇṇabhaṇanakkhaṇe vuttattā āha <hi rend="bold">‘‘pabbajitukāmo maññeti sallakkhetvā’’</hi>ti, pabbajitukāmo viyāti sallakkhetvāti attho. Kulitthīnaṃ evaṃ parehi abhibhavanaṃ nāma accantāvamānoti āha <hi rend="bold">‘‘attano vippakāra’’</hi>nti.</p>

<p rend="bodytext" n="270"><hi rend="paranum">270</hi><hi rend="dot">.</hi> Otiṇṇasaddassa kammasādhanapakkhaṃ sandhāya <hi rend="bold">‘‘yakkhādīhī’’</hi>tiādi vuttaṃ, kattusādhanapakkhaṃ sandhāya <hi rend="bold">‘‘kūpādīnī’’</hi>tiādi vuttaṃ. <hi rend="bold">Tasmiṃ vatthusmi</hi>nti itthisarīrasaṅkhāte vatthusmiṃ.</p>

<p rend="bodytext" n="271"><hi rend="paranum">271</hi><hi rend="dot">.</hi><hi rend="bold">Assā</hi>ti hatthaggāhādikassa sabbassa.</p>

<p rend="bodytext" n="273"><hi rend="paranum">273</hi><hi rend="dot">.</hi><hi rend="bold">Etesaṃ</hi><pb ed="V" n="1.0226" /><hi rend="bold">padāna</hi>nti āmasanādipadānaṃ. <hi rend="bold">Itthisaññī</hi>ti manussitthisaññī. <hi rend="bold">Naṃ</hi>-saddassa kāyavisesanabhāvena etaṃ kāyanti atthaṃ dassetuṃ <hi rend="bold">‘‘atha vā’’</hi>tiādi vuttaṃ. <hi rend="bold">Omasanto…pe… ekāva āpattī</hi>ti anivatthaṃ sandhāya vuttaṃ, na nivatthaṃ. Sanivatthāya pana matthakato paṭṭhāya hatthaṃ otārentassa nivatthasāṭakopari hatthe āruḷhe thullaccayaṃ. Sāṭakato hatthaṃ otārāpetvā jaṅghato paṭṭhāya omasantassa puna saṅghādiseso.</p>

<p rend="bodytext"><hi rend="bold">Yathāniddiṭṭhaniddese</hi>ti <pb ed="M" n="1.0259" /> yathāvuttakāyasaṃsagganiddese. <hi rend="bold">Tenā</hi>ti yena kāraṇena vatthusaññādayo honti, tena kāraṇena. Yathāvuttasikkhāpadaniddese vuttaṃ garukaṃ bhikkhuno kareyya pakāseyyāti yojanā.</p>

<p rend="bodytext"><hi rend="bold">Saññāya virāgitamhī</hi>ti saññāya viraddhāya. <hi rend="bold">Idaṃ nāma vatthu</hi>nti imasmiṃ sikkhāpade āgataṃ, anāgatañca yaṃ kiñci saviññāṇakāviññāṇakaṃ phusantassa anāpattiabhāvaṃ sandhāya vuttaṃ.</p>

<p rend="bodytext"><hi rend="bold">Sāratta</hi>nti kāyasaṃsaggarāgeneva sārattaṃ. <hi rend="bold">Viratta</hi>nti kāyasaṃsaggarāgarahitaṃ mātuādiṃ sandhāya vadati. <hi rend="bold">Dukkaṭa</hi>nti mātupemādivasena gaṇhantassa vasena vuttaṃ, virattampi itthiṃ kāyasaṃsaggarāgena gaṇhantassa pana saṅghādiseso eva. Imāya pāḷiyā sametīti sambandho. Kathaṃ sametīti ce? Yadi hi ‘‘itthiyā kāyappaṭibaddhaṃ gaṇhissāmī’’ti citte uppanne itthisaññā virāgitā bhaveyya. Kāyappaṭibaddhaggahaṇepi thullaccayenāpi na bhavitabbaṃ itthisaññāya eva <hi rend="bold">pāḷiyaṃ</hi> (pārā. 276) thullaccayassa vuttattā, tasmā ‘‘itthiyā kāyappaṭibaddhaṃ gaṇhissāmīti kāyaṃ gaṇhantassa itthisaññā virāgitā nāma na hotīti kāyappaṭibaddhaṃ gaṇhissāmīti kāyaṃ gaṇhato itthisaññāya ceva kāyasaṃsaggarāgassa ca kāyaggahaṇassa ca sambhavā yathāvatthukaṃ saṅghādisesameva āpajjatī’’ti <hi rend="bold">mahāsumattherena</hi> vuttavādova imāya pāḷiyā sameti. Aṭṭhakathāyañhi ‘‘sambahulā itthiyo bāhāhi parikkhipitvā gaṇhāmī’’ti saññāya parikkhipato majjhagatānaṃ vasena thullaccayaṃ vuttaṃ. Na hi tassa ‘‘majjhagatā itthiyo kāyappaṭibaddhena gaṇhāmī’’ti saññā atthi, tasmā aṭṭhakathāyapi sametīti gahetabbaṃ. Nīlena duviññeyyabhāvato <hi rend="bold">kāḷitthī</hi> vuttā.</p>

<p rend="bodytext" n="279"><hi rend="paranum">279</hi><hi rend="dot">.</hi><hi rend="bold">Sevanādhippāyo</hi>ti <pb ed="V" n="1.0227" /> phassasukhasevanādhippāyo. Kāyappaṭibaddhāmasanavāre kāyappaṭibaddhavasena phassapaṭivijānanaṃ veditabbaṃ. <hi rend="bold">Cittuppādamatte āpattiyābhāvato anāpattī</hi>ti idaṃ kāyasaṃsaggarāgamattena kāyacalanassa anuppattito itthiyā kariyamānakāyacalanaṃ sādiyatopi payogābhāvaṃ sandhāya vuttaṃ. Paṭhamapārājike pana parehi upakkamiyamānassa abhāvato sevanādhippāye uppanne tena adhippāyena aṅgajātakkhobho <pb ed="M" n="1.0260" /> sayameva avassaṃ sañjāyati, so ca tena kato nāma hotīti pārājikaṃ vuttaṃ, teneva nayena paṭhamasaṅghādisesepi parena kariyamānapayogasādiyamānepi aṅgajātakkhobhasambhavena āpatti hotīti veditabbaṃ. <hi rend="bold">Catutthe</hi>ti ‘‘na ca kāyena vāyamati, na ca phassaṃ paṭivijānātī’’ti imasmiṃ vāre. <hi rend="bold">Phassapaṭivijānanampī</hi>ti <hi rend="bold">api</hi>-saddena tatiyavāre viya vāyāmopi natthīti dasseti. <hi rend="bold">Nissaggiyena nissaggiyāmasane viyā</hi>ti idaṃ pana phassapaṭivijānanābhāvamattasseva nidassanaṃ, na payogābhāvassāti daṭṭhabbaṃ. <hi rend="bold">Mokkhādhippāyo</hi>ti ettha cittassa lahuparivattitāya antarantarā kāyasaṃsaggarāge samuppannepi mokkhādhippāyassa avicchinnatāya anāpattiyeva, vicchinne pana tasmiṃ āpatti eva.</p>

<p rend="centre">Padabhājanīyavaṇṇanānayo.</p>

<p rend="bodytext" n="281"><hi rend="paranum">281</hi><hi rend="dot">.</hi><hi rend="bold">Ettha gaṇhāhīti na vattabbā</hi>ti gehasitapemena kāyappaṭibaddhena phusane dukkaṭaṃ sandhāya vuttaṃ, kāruññena pana vatthādiṃ gahetuṃ asakkontiṃ ‘‘gaṇhā’’ti vadantassāpi avasasabhāvappattaṃ udake nimujjantiṃ kāruññena sahasā anāmāsanti acintetvā kesādīsu gahetvā mokkhādhippāyena ākaḍḍhatopi anāpattiyeva. Na hi mīyamānaṃ mātaraṃ ukkhipituṃ na vaṭṭati. Aññātikāya itthiyāpi eseva nayo. Ukkaṭṭhāya mātuyāpi āmāso na vaṭṭatīti dassanatthaṃ <hi rend="bold">‘‘mātara’’</hi>nti vuttaṃ. Tassā kātabbaṃ pana aññāsampi itthīnaṃ karontassāpi anāpattiyeva anāmāsatte visesābhāvā.</p>

<p rend="bodytext"><hi rend="bold">Tiṇaṇḍupaka</hi>nti hiriverādimūlehi kesālaṅkāratthāya katacumbaṭakaṃ. <hi rend="bold">Parivattetvā</hi>ti attano nivāsanādibhāvato apanetvā. Pūjādiatthaṃ pana tāvakālikampi āmasituṃ vaṭṭati. <hi rend="bold">Sīsapasādhanakadantasūciādī</hi>ti idaṃ sīsālaṅkāratthāya paṭapilotikādīhi kataṃ sīsapasādhanakañceva dantasūciādi cāti dvidhā yojetvā sīsapasādhanaṃ sipāṭikopakaraṇatthāya ceva dantasūciupakaraṇatthāya ca gahetabbanti yathākkamaṃ atthaṃ dasseti. Kesakalāpaṃ bandhitvā tattha tiriyaṃ pavesanatthāya katā dantasūci eva sīsapasādhanakadantasūcīti ekameva katvā sipāṭikāya <pb ed="V" n="1.0228" /> pakkhipitvā pariharitabbasūciyeva tassa tassa kiccassa upakaraṇanti sipāṭikāsūciupakaraṇanti evaṃ vā yojanā kātabbā <pb ed="M" n="1.0261" />. <hi rend="bold">Potthakarūpa</hi>nti sudhādīhi kataṃ, pārājikavatthubhūtānaṃ tiracchānagatitthīnaṃ saṇṭhānena katampi anāmāsameva. Itthirūpādīni dassetvā kataṃ, vatthabhittiādiñca itthirūpaṃ anāmasitvā vaḷañjetuṃ vaṭṭati. Evarūpehi anāmāse kāyasaṃsaggarāge asati kāyappaṭibaddhena āmasato doso natthi. <hi rend="bold">Bhinditvā</hi>ti ettha anāmāsampi daṇḍapāsāṇādīhi bhedanassa aṭṭhakathāyaṃ vuttattā, pāḷiyampi āpadāsu mokkhādhippāyassa āmasanepi anāpattiyā vuttattā ca. Sappinīādīhi vāḷamigīhi ca gahitapāṇakānaṃ mocanatthāya taṃ sappinīādiṃ vatthadaṇḍādīhi parikkhipitvā gahetuṃ, mātuādiṃ udake mīyamānaṃ vatthādīhi gahetuṃ, asakkontiṃ kesādīsu gahetvā kāruññena ukkhipituṃ vaṭṭatīti ayamattho gahetabbova. Aṭṭhakathāyaṃ ‘‘na tveva āmasitabbā’’ti idaṃ pana vacanaṃ amīyamānavatthuṃ sandhāya vuttanti ayaṃ amhākaṃ khanti.</p>

<p rend="bodytext"><hi rend="bold">Maggaṃ adhiṭṭhāyā</hi>ti ‘‘maggo aya’’nti maggasaññaṃ uppādetvāti attho. <hi rend="bold">Paññapetvā dentī</hi>ti idaṃ sāmīcivasena vuttaṃ, tehi pana āsanaṃ apaññapetvāva nisīdathāti vutte sayameva paññapetvā nisīditumpi vaṭṭati. <hi rend="bold">Tatthajātakānī</hi>ti acchinditvā bhūtagāmabhāveneva ṭhitāni. <hi rend="bold">Kīḷantenā</hi>ti vuttattā sati paccaye āmasantassa anāpatti. Bhikkhusantakaṃ pana paribhogārahaṃ sabbathā āmasituṃ na vaṭṭati durupaciṇṇattā. <hi rend="bold">Anupasampannānaṃ dassāmī</hi>ti idaṃ appaṭiggahetvā gahaṇaṃ sandhāya vuttaṃ. Attanopi atthāya paṭiggahetvā gahaṇe doso natthi anāmāsattābhāvā.</p>

<p rend="bodytext"><hi rend="bold">Maṇī</hi>ti veḷuriyādito añño jotirasādibhedo sabbopi maṇi. <hi rend="bold">Veḷuriyo</hi>ti allaveḷuvaṇṇomaṇi, ‘‘majjārakkhi maṇḍalavaṇṇo’’tipi vadanti. <hi rend="bold">Silā</hi>ti muggamāsavaṇṇā atisiniddhā kāḷasilā, maṇivohāraṃ āgatā rattasetādivaṇṇā sumaṭṭhāpi silā anāmāsā evāti vadanti. <hi rend="bold">Rajata</hi>nti kahāpaṇamāsādibhedaṃ jatumāsādiṃ upādāya sabbaṃ vuttāvasesaṃ rūpiyaṃ gahitaṃ. <hi rend="bold">Lohitaṅko</hi>ti rattamaṇi. <hi rend="bold">Masāragalla</hi>nti kabaravaṇṇo maṇi, ‘‘marakata’’ntipi vadanti. Bhesajjatthāya pisitvā yojitānaṃ muttānaṃ ratanabhāvavirahato gahaṇakkhaṇepi ratanākārena apekkhitābhāvā <hi rend="bold">‘‘bhesajjatthāya pana vaṭṭatī’’</hi>ti vuttaṃ. Yāva pana <pb ed="M" n="1.0262" /> tā muttā ratanarūpena tiṭṭhanti, tāva āmasituṃ na vaṭṭati eva. Evaṃ aññampi ratanapāsāṇaṃ pisitvā bhesajje yojanatthāya gahetuṃ vaṭṭati eva, jātarūparajataṃ pana pisitvā yojanabhesajjatthāyapi sampaṭicchituṃ na vaṭṭati, gahaṭṭhehi yojetvā dinnampi yadi bhesajje suvaṇṇādirūpena tiṭṭhati, viyojetuñca sakkā, tādisaṃ bhesajjampi na vaṭṭati. Taṃ abbohārikattaṃ gataṃ ce, vaṭṭati. <hi rend="bold">‘‘Jātiphalikaṃ</hi><pb ed="V" n="1.0229" /><hi rend="bold">upādāyā’’</hi>ti vuttattā, sūriyakantacandakantādikaṃ jātipāsāṇaṃ maṇimhi eva saṅgahitanti daṭṭhabbaṃ. Dhamanasaṅkho ca dhotaviddho ca ratanamisso cāti yojetabbaṃ. <hi rend="bold">Viddho</hi>ti maṇiādibhāvena katachiddo.</p>

<p rend="bodytext"><hi rend="bold">Ratanamisso</hi>ti kañcanalatādivicitto, muttādiratanakhacito ca, etena dhamanasaṅkhato añño ratanamissova anāmāsoti dasseti. Silāyampi eseva nayo. <hi rend="bold">Pānīyasaṅkho</hi>ti imināva thālakādiākārena katasaṅkhamayabhājanāni bhikkhūnaṃ sampaṭicchituṃ vaṭṭatīti siddhaṃ. <hi rend="bold">Sesā</hi>ti ratanasaṃyuttaṃ ṭhapetvā avasesā.</p>

<p rend="bodytext"><hi rend="bold">Bījato paṭṭhāyā</hi>ti dhātupāsāṇato paṭṭhāya. <hi rend="bold">Paṭikkhipī</hi>ti suvaṇṇamayadhātukaraṇḍakassa, buddharūpādissa ca attano santakakaraṇe nissaggiyattā vuttaṃ. <hi rend="bold">‘‘Rūpiyachaḍḍakaṭṭhāne’’</hi>ti vuttattā rūpiyachaḍḍakassa jātarūparajataṃ āmasitvā chaḍḍetuṃ vaṭṭatīti siddhaṃ. <hi rend="bold">Keḷāpayitu</hi>nti āmasitvā ito cito ca sañcāretuṃ. <hi rend="bold">Vutta</hi>nti mahāaṭṭhakathāyaṃ vuttaṃ. <hi rend="bold">Kacavarameva harituṃ vaṭṭatī</hi>ti gopakā vā hontu aññe vā, hatthena puñchitvā kacavaraṃ apanetuṃ vaṭṭati, malampi pamajjituṃ vaṭṭati evāti vadanti, taṃ aṭṭhakathāya na sameti keḷāyanasadisattā. <hi rend="bold">Ārakūṭaloha</hi>nti suvaṇṇavaṇṇo kittimalohaviseso. Tividhañhi kittimalohaṃ kaṃsalohaṃ vaṭṭalohaṃ hārakūṭalohanti. Tattha tiputambe missetvā kataṃ <hi rend="bold">kaṃsalohaṃ</hi> nāma. Sīsatambe missetvā kataṃ <hi rend="bold">vaṭṭalohaṃ</hi>. Rasatambe missetvā kataṃ <hi rend="bold">hārakūṭalohaṃ</hi> nāma. Taṃ pana <hi rend="bold">‘‘jātarūpagatika’’</hi>nti vuttattā uggaṇhato nissaggiyampi hotīti keci vadanti. Rūpiyesu pana agaṇitattā nissaggiyaṃ na hoti, āmasane, sampaṭicchane ca dukkaṭamevāti veditabbaṃ. <hi rend="bold">Sabbakappiyo</hi>ti yathāvuttasuvaṇṇādimayānaṃ <pb ed="M" n="1.0263" /> senāsanaparikkhārānaṃ āmasanagopanādivasena paribhogo sabbathā kappiyoti adhippāyo. Tenāha <hi rend="bold">‘‘tasmā’’</hi>tiādi. <hi rend="bold">‘‘Bhikkhūnaṃ dhammavinayavaṇṇanaṭṭhāne’’</hi>ti vuttattā saṅghikameva suvaṇṇādimayaṃ senāsanaṃ, senāsanaparikkhārā ca vaṭṭanti, na puggalikānīti gahetabbaṃ.</p>

<p rend="bodytext"><hi rend="bold">Bhinditvā</hi>ti paṭhamameva anāmasitvā pāsāṇādinā kiñcimattaṃ bhedaṃ katvā pacchā kappiyabhaṇḍatthāya adhiṭṭhahitvā hatthena gahetuṃ vaṭṭati. Tenāha <hi rend="bold">‘‘kappiyabhaṇḍaṃ karissāmīti sabbampi sampaṭicchituṃ vaṭṭatī’’</hi>ti. Etthāpi kiñci bhinditvā, viyojetvā vā āmasitabba.</p>

<p rend="bodytext"><hi rend="bold">Phalakajālikādīnī</hi>ti ettha saraparittāṇāya hatthena gahetabbaṃ kiṭikāphalakaṃ akkhirakkhaṇatthāya ayalohādīhi jālākārena katvā sīsādīsu paṭimuñcitabbaṃ jālikaṃ nāma <pb ed="V" n="1.0230" />. <hi rend="bold">Ādi</hi>-saddena kavacādiṃ saṅgaṇhāti. <hi rend="bold">Anāmāsānī</hi>ti macchajālādiparūparodhakaṃ sandhāya vuttaṃ, na saraparittāṇaṃ tassa āvudhabhaṇḍattābhāvā. Teneva vakkhati ‘‘parūparodhanivāraṇaṃ hī’’tiādi. <hi rend="bold">Āsanassā</hi>ti cetiyassa samantā kataparibhaṇḍassa. <hi rend="bold">Bandhissāmī</hi>ti kākādīhi adūsanatthāya bandhissāmi.</p>

<p rend="bodytext"><hi rend="bold">‘‘Bherisaṅghāṭo</hi>ti saṅghaṭitacammabherī. <hi rend="bold">Vīṇāsaṅghāṭo</hi>ti saṅghaṭitacammavīṇā’’ti <hi rend="bold">sāratthadīpaniyaṃ</hi> (sārattha. ṭī. 2.281) vuttaṃ. ‘‘Cammavinaddhāni vīṇābheriādīnī’’ti mahāaṭṭhakathāyaṃ vuttavacanato visesābhāvā, <hi rend="bold">‘‘kurundiyaṃ panā’’</hi>tiādinā tato visesassa vattumāraddhattā ca bheriādīnaṃ vinaddhanopakaraṇasamūho bherivīṇāsaṅghāṭoti veditabbaṃ saṅghaṭitabboti saṅghāṭoti katvā. <hi rend="bold">Tucchapokkhara</hi>nti avinaddhacammabherivīṇānaṃ pokkharaṃ. <hi rend="bold">Āropitacamma</hi>nti pubbe āropitaṃ hutvā pacchā tato apanetvā visuṃ ṭhapitamukhacammamattaṃ, na sesopakaraṇasahitaṃ. Sahitaṃ pana saṅghāṭoti ayaṃ viseso. <hi rend="bold">Onahitu</hi>nti bheripokkharādīni cammaṃ āropetvā cammavaṭṭiādīhi sabbehi upakaraṇehi vinandhituṃ.</p>

<p rend="bodytext">Pāḷiyaṃ <hi rend="bold">paṇḍakassā</hi>ti paṇḍakena. <hi rend="bold">Pārājikappahonakakāle</hi>ti akuthitakāle. Kāyasaṃsaggarāgādibhāve sabbāvatthāyapi itthiyā saṇṭhāne <pb ed="M" n="1.0264" /> paññāyamāne anāmāsadukkaṭaṃ na vigacchatīti daṭṭhabbaṃ. Saṅkamādīnaṃ ṭhānācāvanavasena acāletabbatāya na kāyappaṭibaddhavohāroti dukkaṭaṃ vuttaṃ.</p>

<p rend="bodytext" n="282"><hi rend="paranum">282</hi><hi rend="dot">.</hi><hi rend="bold">Ekapadikasaṅkamo</hi>ti tanukasetu. <hi rend="bold">‘‘Āviñchanto’’</hi>ti vuttattā cāletuṃ yuttāya eva rajjuyā thullaccayaṃ, na itarāya bhittithambhādigatikattāti āha <hi rend="bold">‘‘yā mahārajju hotī’’</hi>tiādi. Tena cāletuṃ yutte tanukarajjudaṇḍake acāletvā phusantassāpi thullaccayamevāti dīpitanti veditabbaṃ. <hi rend="bold">Paṭicchādetabbā</hi>ti chādanādivasena gūhitabbā. Manussitthī, manussitthisaññitā, kāyasaṃsaggarāgo, vāyāmo, tena hatthādīsu phusananti imānettha pañca aṅgāni.</p>

<p rend="centre">Kāyasaṃsaggasikkhāpadavaṇṇanā niṭṭhitā.</p>

<p rend="title">3. Duṭṭhullavācāsikkhāpadavaṇṇanā</p>

<p rend="bodytext" n="285"><hi rend="paranum">285</hi><hi rend="dot">.</hi> Tatiye <hi rend="bold">asaddhammapaṭisaññutta</hi>nti methunadhammapaṭisaṃyuttaṃ. <hi rend="bold">Bālā</hi>ti subhāsitadubbhāsitaṃ ajānantī <pb ed="V" n="1.0231" />, surāmadamattatāya ummattakādibhāvena ca ajānantīpi ettheva saṅgayhati. <hi rend="bold">Na tāva sīsaṃ etī</hi>ti saṅghādisesapaccayattasaṅkhātaṃ matthakaṃ pāripūri na hoti, maggamethunehi aghaṭitattā dukkaṭaṃ pana hoti eva.</p>

<p rend="bodytext"><hi rend="bold">Apasādetī</hi>ti apasādakaravacanaṃ karoti. <hi rend="bold">Dosaṃ detī</hi>ti dosaṃ patiṭṭhāpeti. <hi rend="bold">Tīhī</hi>ti animittāsītiādīnaṃ padānaṃ aduṭṭhullabhāvenāpi atthayojanārahattā passāvamaggādipaṭisaññuttatāniyamo natthīti vuttaṃ, tehi pana aṭṭhahi padehi <hi rend="bold">paribbājikāvatthusmiṃ</hi> (pārā. 289) viya thullaccayanti veditabbaṃ.</p>

<p rend="bodytext"><hi rend="bold">Kuñcikapanāḷimatta</hi>nti kuñcikāchiddamattaṃ. <hi rend="bold">Sukkhasotā</hi>ti dakasotassa sukkhatāya lohitavaṇṇavigamo hotīti vuttaṃ.</p>

<p rend="bodytext"><hi rend="bold">Suddhānī</hi>ti methunādipadehi ayojitānipi. <hi rend="bold">Methunadhammena ghaṭitānevā</hi>ti idaṃ upalakkhaṇamattaṃ, vaccamaggapassāvamaggehipi animitte ‘‘tava <pb ed="M" n="1.0265" /> vaccamaggo, passāvamaggo vā īdiso’’tiādinā ghaṭitepi āpattikarāneva.</p>

<p rend="bodytext" n="286"><hi rend="paranum">286</hi><hi rend="dot">.</hi><hi rend="bold">Garukāpatti</hi>nti bhikkhuniyā ubbhajāṇumaṇḍalikāya pārājikāpattiṃ sandhāya vadati.</p>

<p rend="bodytext" n="287"><hi rend="paranum">287</hi><hi rend="dot">.</hi><hi rend="bold">Hasanto hasanto</hi>ti upalakkhaṇamattaṃ, ahasantopi yena kenaci ākārena attano vipariṇatacittataṃ itthiyā pakāsento vadati, āpattiyeva.</p>

<p rend="bodytext"><hi rend="bold">Kāyacittato</hi>ti hatthamuddāya obhāsentassa kāyacittato samuṭṭhāti.</p>

<p rend="bodytext" n="288"><hi rend="paranum">288</hi><hi rend="dot">.</hi><hi rend="bold">Tasmā dukkaṭa</hi>nti appaṭivijānanato dukkaṭaṃ, paṭivijānane pana sati thullaccayameva <hi rend="bold">paribbājikāvatthusmiṃ</hi> (pārā. 289) viya akhettapadattā. Khettapade hi paṭivijānantiyā saṅghādisesova siyā <hi rend="bold">methunadhammayācanavatthudvaye</hi> (pārā. 289) viya, taṃ pana vatthudvayaṃ methunayācanato catutthasaṅghādisese vattabbampi duṭṭhullavācassādamattena pavattattā idha vuttanti veditabbaṃ. Evaṃ khettapadena vadantassa itthiyā appaṭivijānantiyā kiṃ hotīti? Kiñcāpi ayaṃ nāma āpattīti pāḷiaṭṭhakathāsu na vuttaṃ, atha kho thullaccayenevettha bhavitabbaṃ <pb ed="V" n="1.0232" />. Tathā hi akhettapade appaṭivijānantiyā dukkaṭaṃ, paṭivijānantiyā thullaccayaṃ vuttaṃ. Khettapade pana paṭivijānane saṅghādisesova vutto, appaṭivijānane thullaccayameva bhavituṃ yuttaṃ, na dukkaṭaṃ, akhettapadato visesābhāvappasaṅgoti gahetabbaṃ. Yathā cettha, evaṃ catutthasikkhāpadepi akhettapade paṭivijānantiyā thullaccayaṃ, appaṭivijānantiyā dukkaṭaṃ, khettapade pana appaṭivijānantiyā thullaccayanti veditabbaṃ. Pāḷiyaṃ <hi rend="bold">navāvuta</hi>nti navavītaṃ.</p>

<p rend="bodytext" n="288"><hi rend="paranum">288</hi><hi rend="dot">.</hi><hi rend="bold">Asaddhammaṃ sandhāyā</hi>ti methunaṃ sandhāya vuttaṃ. Tañhi puttasamuppattiyā bījanikkhepato vappapariyāyaṃ labhatīti.</p>

<p rend="bodytext"><hi rend="bold">Saṃsīdatī</hi>ti vahati, saṃsarīyatīti vā attho. Manussitthī, tathāsaññitā, duṭṭhullavācassādarāgo, tena obhāsanaṃ, taṅkhaṇavijānananti imānettha pañca aṅgāni.</p>

<p rend="centre">Duṭṭhullavācāsikkhāpadavaṇṇanā niṭṭhitā.</p>

<p rend="title">4. Attakāmapāricariyasikkhāpadavaṇṇanā</p>

<p rend="bodytext" n="290"><hi rend="paranum">290</hi><hi rend="dot">.</hi> Catutthe <pb ed="M" n="1.0266" /> parehi patte pātiyamānānaṃ bhikkhāpiṇḍānaṃ pāto sannipātoti piṇḍapātoti bhikkhāhāro vuccati, taṃsadisatāya aññopi yo koci bhikkhācariyaṃ vinā bhikkhūhi laddho piṇḍapātotveva vuccati. Pati eti etasmāti paccayoti āha <hi rend="bold">‘‘patikaraṇaṭṭhena paccayo’’</hi>ti. Rogadukkhānaṃ vā paṭipakkhabhāvena ayati pavattatīti paccayo. <hi rend="bold">Sappāyassā</hi>ti hitassa. <hi rend="bold">Nagaraparikkhārehī</hi>ti nagaraṃ parivāretvā rakkhaṇakehi. Rājūnaṃ gehaparikkhepo parikhā uddāpo pākāro esikā paligho aṭṭoti ime satta nagaraparikkhārāti vadanti. <hi rend="bold">Setaparikkhāro</hi>ti visuddhisīlālaṅkāro. Ariyamaggo hi idha ‘‘ratho’’ti adhippeto, tassa ca sammāvācādayo alaṅkāraṭṭhena ‘‘parikkhārā’’ti vuttā. <hi rend="bold">Cakkavīriyo</hi>ti vīriyacakko. <hi rend="bold">Jīvitaparikkhārā</hi>ti jīvitassa pavattikāraṇāni. <hi rend="bold">Samudānetabbā</hi>ti sammā uddhaṃ ānetabbā pariyesitabbā.</p>

<p rend="bodytext" n="291"><hi rend="paranum">291</hi><hi rend="dot">.</hi><hi rend="bold">Upacāre</hi>ti yattha ṭhito viññāpetuṃ sakkoti, tādise ṭhāne. <hi rend="bold">Kāmo ceva hetu ca pāricariyā ca attho</hi>ti pāḷiyaṃ ‘‘attano kāmaṃ, attano hetuṃ, attano adhippāyaṃ, attano pāricariya’’nti (pārā. 292) vuttesu imesu catūsu padesu kāmo, hetu, pāricariyā <pb ed="V" n="1.0233" /> ca <hi rend="bold">aṭṭhakathāyaṃ</hi> vutte paṭhame atthavikappe viggahavākyādhippāyasūcanato attho. <hi rend="bold">Sesa</hi>nti adhippāyapadamekaṃ. <hi rend="bold">Byañjana</hi>nti byañjanamattaṃ, paṭhamavikappānupayogitāya vacanamattanti attho. Dutiye atthavikappepi eseva nayo.</p>

<p rend="bodytext">Yathāvuttameva atthaṃ padabhājanena saṃsanditvā dassetuṃ <hi rend="bold">‘‘attano kāmaṃ attano hetuṃ attano pāricariyanti hi vutte jānissanti paṇḍitā’’</hi>tiādi āraddhaṃ. Idaṃ vuttaṃ hoti – ‘‘attano hetu’’nti vutte attano atthāyāti ayamattho viññāyati, ‘‘attano kāmaṃ attano pāricariya’’nti vutte kāmena pāricariyāti ayamattho viññāyati. Tasmā imehi tīhi padehi attano atthāya kāmena pāricariyā attakāmapāricariyāti imaṃ atthavikappaṃ viññū jānissanti. ‘‘Attano <pb ed="M" n="1.0267" /> adhippāya’’nti vutte pana adhippāya-saddassa kāmita-saddena samānatthabhāvato attanā adhippetakāmitaṭṭhena attakāmapāricariyāti imamatthaṃ vikappaṃ viññū jānissanti.</p>

<p rend="bodytext"><hi rend="bold">Etadagga</hi>nti esā aggā. <hi rend="bold">Duṭṭhullavācāsikkhāpade</hi>pi (pārā. 285) kāmaṃ ‘‘yācatipi āyācatipī’’ti evaṃ methunayācanaṃ āgataṃ, taṃ pana duṭṭhullavācassādarāgavasena vuttaṃ, idha pana attano methunassādarāgavasenāti ayaṃ viseso.</p>

<p rend="bodytext">Vinītavatthūsu <hi rend="bold">‘‘aggadānaṃ dehī’’</hi>ti idaṃ attano atthāya vuttaṃ, duṭṭhullavācāsikkhāpade pana paratthāyapi vutte sīsaṃ etīti veditabbaṃ. <hi rend="bold">Subhagā</hi>ti issariyādīhi sundarehi bhagehi samannāgatā. Manussitthī, tathāsaññitā, attakāmapāricariyāya rāgo, tena kāmapāricariyayācanaṃ, taṅkhaṇavijānananti imānettha pañca aṅgāni.</p>

<p rend="centre">Attakāmapāricariyasikkhāpadavaṇṇanā niṭṭhitā.</p>

<p rend="title">5. Sañcarittasikkhāpadavaṇṇanā</p>

<p rend="bodytext" n="296"><hi rend="paranum">296</hi><hi rend="dot">.</hi> Pañcame <hi rend="bold">paṇḍiccenā</hi>ti sabhāvañāṇena. <hi rend="bold">Gatimantā</hi>ti sabhāvañāṇagatiyuttā. <hi rend="bold">Veyyattiyenā</hi>ti itthikattabbesu sikkhitañāṇena. <hi rend="bold">Medhāyā</hi>ti asikkhitesupi taṃitthikattabbesu ṭhānuppattiyā paññāya. <hi rend="bold">Chekā</hi>ti kāyena pacanādikusalā.</p>

<p rend="bodytext">Āvahanaṃ <pb ed="V" n="1.0234" /><hi rend="bold">āvāho,</hi> dārikāya gahaṇaṃ. Vidhinā parakule vahanaṃ pesanaṃ <hi rend="bold">vivāho,</hi> dārikāya dānaṃ.</p>

<p rend="bodytext" n="297"><hi rend="paranum">297</hi><hi rend="dot">.</hi><hi rend="bold">Randhāpanaṃ</hi> bhattapacāpanaṃ. Byañjanādisampādanaṃ <hi rend="bold">pacāpanaṃ. Na upāhaṭa</hi>nti na dinnaṃ. <hi rend="bold">Kayo</hi> nāma gahaṇaṃ. <hi rend="bold">Vikkayo</hi> nāma dānaṃ. Tadubhayaṃ saṅgahetvā <hi rend="bold">‘‘vohāro’’</hi>ti vuttaṃ.</p>

<p rend="bodytext" n="300"><hi rend="paranum">300</hi><hi rend="dot">.</hi><hi rend="bold">‘‘Abbhutaṃ kātuṃ na vaṭṭatī’’</hi>ti iminā dukkaṭaṃ hotīti dīpeti. <hi rend="bold">‘‘Parājitena dātabba’’</hi>nti vuttattā adento dhuranikkhepena kāretabbo. Acirakāle <pb ed="M" n="1.0268" /> adhikāro etassa atthīti <hi rend="bold">acirakālādhikārikaṃ,</hi> sañcarittaṃ. ‘‘Acirakālācārika’’nti vā pāṭho. Acirakāle ācāro ajjhācāro etassāti yojanā.</p>

<p rend="bodytext" n="301"><hi rend="paranum">301</hi><hi rend="dot">.</hi> Kiñcāpi ehibhikkhuādikāpi sañcarittādipaṇṇattivajjaṃ āpattiṃ āpajjanti, tesaṃ pana asabbakālikattā, appakattā ca idhāpi ñatticatuttheneva kammena upasampannaṃ sandhāya <hi rend="bold">‘‘yvāya’’</hi>ntiādipadabhājanamāha. Sañcaraṇaṃ sañcaro, so etassa atthīti sañcarī, tassa bhāvo sañcarittaṃ. Tenāha <hi rend="bold">‘‘sañcaraṇabhāva’’</hi>nti. Sañcaratīti sañcaraṇo, puggalo, tassa bhāvo <hi rend="bold">sañcaraṇabhāvo,</hi> taṃ itthipurisānaṃ antare sañcaraṇabhāvanti attho.</p>

<p rend="bodytext"><hi rend="bold">Jāyābhāve</hi>ti bhariyabhāvāya. <hi rend="bold">Jārabhāve</hi>ti sāmibhāvāya, taṃnimittanti attho. Nimittatthe hi etaṃ bhummavacanaṃ. Kiñcāpi ‘‘jārattane’’ti padassa padabhājane ‘‘jārī bhavissasī’’ti (pārā. 302) itthiliṅgavasena padabhājanaṃ vuttaṃ, ‘‘sañcarittaṃ samāpajjeyyā’’ti padassa pana niddese ‘‘itthiyā vā pahito purisassa santike gacchati, purisena vā pahito itthiyā santike gacchatī’’ti vuttattā purisassāpi santike vattabbākāraṃ dassetuṃ ‘‘jārattane’’ti niddesassa itthipurisasādhāraṇattā <hi rend="bold">‘‘itthiyā matiṃ purisassa ārocento jārattane ārocetī’’</hi>ti vuttaṃ. <hi rend="bold">Pāḷiyaṃ</hi> pana purisassa matiṃ itthiyā ārocanavaseneva padadvayepi yojanā katā, tadanusārena itthiyā matiṃ purisassa ārocanākāropi sakkā viññātunti.</p>

<p rend="bodytext">Idāni <hi rend="bold">pāḷiyaṃ</hi> vuttanayenāpi atthaṃ dassento <hi rend="bold">‘‘apicā’’</hi>tiādimāha. <hi rend="bold">‘‘Pati bhavissasī’’</hi>ti idaṃ jāyāsaddassa itthiliṅganiyamato purisapariyāyena vuttaṃ, nibaddhasāmiko bhavissasīti attho. <hi rend="bold">Jāro bhavissasī</hi>ti micchācārabhāvena upagacchanako bhavissasīti adhippāyo.</p>

<p rend="bodytext" n="303"><hi rend="paranum">303</hi><hi rend="dot">.</hi><hi rend="bold">Serivihāra</hi>nti <pb ed="V" n="1.0235" /> sacchandacāraṃ. <hi rend="bold">Attano vasa</hi>nti attano āṇaṃ. Gottavantesu gotta-saddo, dhammacārīsu ca dhamma-saddo vattatīti āha <hi rend="bold">‘‘sagottehī’’</hi>tiādi. Tattha <hi rend="bold">sagottehī</hi>ti samānagottehi. <hi rend="bold">Sahadhammikehī</hi>ti ekassa satthu sāsane sahacaritabbadhammehi, samānakuladhammehi <pb ed="M" n="1.0269" /> vā. Tenevāha <hi rend="bold">‘‘ekaṃ satthāra’’</hi>ntiādi. <hi rend="bold">Ekagaṇapariyāpannehī</hi>ti mālākārādiekagaṇapariyāpannehi.</p>

<p rend="bodytext">Sassāmikā <hi rend="bold">sārakkhā</hi>. Yassā gamane raññā daṇḍo ṭhapito, sā <hi rend="bold">saparidaṇḍā. Pacchimānaṃ dvinna</hi>nti sārakkhasaparidaṇḍānaṃ. <hi rend="bold">Micchācāro hotī</hi>ti tāsu gatapurisānaṃ viya tāsampi micchācāro hoti sassāmikabhāvato. <hi rend="bold">Na itarāsa</hi>nti māturakkhitādīnaṃ aṭṭhannaṃ micchācāro natthi assāmikattā, tāsu gatānaṃ purisānameva micchācāro hoti mātādīhi rakkhitattā. Purisā hi parehi yehi kehici gopitaṃ itthiṃ gantuṃ na labhanti, itthiyo pana kenaci purisena bhariyābhāvena gahitāva purisantaraṃ gantuṃ na labhanti, na itarā attano phassassa sayaṃ sāmikattā. Na hi mātādayo sayaṃ tāsaṃ phassānubhavanatthaṃ tā rakkhanti, kevalaṃ purisagamanameva tāsaṃ vārenti. Tasmā kenaci apariggahitaphassattā, attano phassattā ca itthīnaṃ na micchācāro, purisānaṃ pana parehi vārite attano asantakaṭṭhāne paviṭṭhattā micchācāroti veditabbo.</p>

<p rend="bodytext"><hi rend="bold">Bhogenā</hi>ti bhogahetu. Udapattaṃ āmasitvā gahitā <hi rend="bold">odapattakinī</hi>. Dhaja-saddena senā eva upalakkhitāti āha <hi rend="bold">‘‘ussitaddhajāyā’’</hi>tiādi.</p>

<p rend="bodytext" n="305"><hi rend="paranum">305</hi><hi rend="dot">.</hi><hi rend="bold">Bahiddhā vimaṭṭha</hi>nti aññattha ārocitaṃ. <hi rend="bold">Taṃ kiriyaṃ sampādessatī</hi>ti tassā ārocetvā taṃ kiccaṃ sampādetu vā mā vā, taṃ kiriyaṃ sampādane sāmatthiyaṃ sandhāya vuttaṃ. Dārakaṃ, dārikañca ajānāpetvā mātāpituādīhi mātāpituādīnaññeva santikaṃ sāsane pesitepi paṭiggaṇhanavīmaṃsanapaccāharaṇasaṅkhātāya tivaṅgasampattiyā saṅghādiseso hoti evāti daṭṭhabbaṃ.</p>

<p rend="bodytext">Yaṃ uddissa sāsanaṃ pesitaṃ, taṃ eva sandhāya tassā mātuādīnaṃ ārocitepi khettameva otiṇṇabhāvaṃ dassetuṃ <hi rend="bold">‘‘buddhaṃ paccakkhāmī’’</hi>tiādi udāhaṭaṃ, idañca vacanabyattayahetubyattayānaṃ bhedepi byattayasāmaññato udāhaṭanti daṭṭhabbaṃ. Tampi udāharaṇadosaṃ pariharitvā suttānulomataṃ dassetuṃ <hi rend="bold">‘‘taṃ panā’’</hi>tiādi vuttaṃ. <hi rend="bold">Iminā sametī</hi>ti etthāyamadhippāyo <pb ed="M" n="1.0270" /> – yathā sayaṃ anārocetvā <pb ed="V" n="1.0236" /> aññesaṃ antevāsikādīnaṃ vatvā vīmaṃsāpetvā paccāharantassa natthi visaṅketo, evaṃ tassā sayaṃ anārocetvā ārocanatthaṃ mātuādīnaṃ vadantassāpi mātuādayo taṃ kiriyaṃ sampādentu vā mā vā. Yadi hi tesaṃ mātuādīnaṃ tuṇhībhūtabhāvampi paccāharati, visaṅketo natthīti.</p>

<p rend="bodytext">Gharakiccaṃ netīti <hi rend="bold">gharaṇī</hi>. Aññataraṃ vadantassa visaṅketaṃ adinnādānādīsu āṇattiyaṃ vatthusaṅketo viyāti adhippāyo. <hi rend="bold">Mūlaṭṭhānañca vasenā</hi>ti ettha purisassa mātuādayo sāsanapesane mūlabhūtattā ‘‘mūlaṭṭhā’’ti vuttā.</p>

<p rend="bodytext" n="322"><hi rend="paranum">322</hi><hi rend="dot">.</hi> Pāḷiyaṃ <hi rend="bold">māturakkhitāya mātā bhikkhuṃ pahiṇatī</hi>ti ettha attano vā dhītu santikaṃ ‘‘itthannāmassa bhariyā hotū’’ti bhikkhuṃ pahiṇati, purisassa vā tassa ñātakānaṃ vā santikaṃ ‘‘mama dhītā itthannāmassa bhariyā hotū’’ti pahiṇatīti gahetabbaṃ. Eseva nayo sesesupi. <hi rend="bold">Pubbe vuttanayattā</hi>ti <hi rend="bold">paṭhamasaṅghādisese</hi> vuttanayattā.</p>

<p rend="bodytext" n="338"><hi rend="paranum">338</hi><hi rend="dot">.</hi><hi rend="bold">Ante ekenā</hi>ti ekena padena. <hi rend="bold">Ettova pakkamatī</hi>ti apaccāharitvā tatova pakkamati. <hi rend="bold">‘‘Anabhinanditvā’’</hi>ti idaṃ tathā paṭipajjamānaṃ sandhāya vuttaṃ. Satipi abhinandane sāsanaṃ anārocento pana <hi rend="bold">na vīmaṃsati</hi> nāma. <hi rend="bold">Tatiyapade vuttanayenā</hi>ti ‘‘so tassā vacanaṃ anabhinanditvā’’tiādinā vuttanayena. Pāḷiyaṃ <hi rend="bold">antevāsiṃ vīmaṃsāpetvā</hi>ti ‘‘ayaṃ tesaṃ vattuṃ samattho’’ti antevāsinā vīmaṃsāpetvā. Sace pana so antevāsiko taṃ vacanaṃ ādiyitvā tuṇhī hoti, tassāpi taṃ pavattiṃ paccāharantassa ācariyassa saṅghādisesova mātuādīsu tuṇhībhūtesu tesaṃ tuṇhibhāvaṃ paccāharantassa viyāti daṭṭhabbaṃ.</p>

<p rend="bodytext">Pāḷiyaṃ catutthavāre asatipi gacchanto sampādeti, āgacchanto visaṃvādeti anāpattīti atthato āpannamevātikatvā vuttaṃ <hi rend="bold">‘‘catutthe anāpattī’’</hi>ti.</p>

<p rend="bodytext" n="340"><hi rend="paranum">340</hi><hi rend="dot">.</hi><hi rend="bold">Kārukāna</hi>nti <pb ed="M" n="1.0271" /> vaḍḍhakīādīnaṃ tacchakaayokāratantavāyarajakanhāpitakā pañca kāravo ‘‘kārukā’’ti vuccanti. <hi rend="bold">Evarūpena…pe… anāpattī</hi>ti tādisaṃ gihiveyyāvaccampi na hotīti katvā vuttaṃ.</p>

<p rend="bodytext"><hi rend="bold">Kāyato samuṭṭhātī</hi>ti paṇṇattiṃ vā alaṃvacanīyabhāvaṃ vā tadubhayaṃ vā ajānantassa kāyato <pb ed="V" n="1.0237" /> samuṭṭhāti. Esa nayo itaradvayepi. <hi rend="bold">Alaṃvacanīyā hontī</hi>ti itthī vā puriso vā ubhopi vā jāyābhāve, sāmikabhāve ca nikkhittachandatāya accantaviyuttattā puna aññamaññaṃ samāgamatthaṃ ‘‘mā evaṃ akaritthā’’tiādinā vacanīyatāya vattabbatāya alaṃ arahāti alaṃvacanīyā, alaṃ vā kattuṃ arahaṃ sandhānavacanametesu itthipurisesūti alaṃvacanīyā, sandhānakārassa vacanaṃ vinā asaṅgacchanakā pariccattāyevāti adhippāyo.</p>

<p rend="bodytext"><hi rend="bold">Paṇṇattiṃ pana jānitvā</hi>ti ettha alaṃvacanīyabhāvaṃ vāti vattabbaṃ. Teneva <hi rend="bold">mātikāṭṭhakathāya</hi>ñca ‘‘tadubhayaṃ pana jānitvā’’tiādi vuttaṃ. Bhikkhuṃ ajānāpetvā attano adhippāyaṃ paṇṇe likhitvā ‘‘imaṃ paṇṇaṃ asukassa dehī’’ti dinnaṃ harantassa sañcarittaṃ na hoti. Paṇṇattialaṃvacanīyabhāvaajānanavaseneva hi imaṃ sikkhāpadaṃ acittakaṃ, na sabbena sabbaṃ sañcaraṇabhāvampi ajānanavasena, pāḷiyañca aṭṭhakathāyañca ārocanameva dassitaṃ. Tasmā sandassanatthaṃ ñatvā paṇṇasandassanavasenāpi kāyena vā vācāya vā ārocentasseva āpatti hotīti gahetabbaṃ.</p>

<p rend="bodytext" n="341"><hi rend="paranum">341</hi><hi rend="dot">.</hi><hi rend="bold">Yathā yathā yesu yesu janapadesū</hi>ti pariccattabhāvappakāsanatthaṃ kattabbaṃ paṇṇadānañātijanissarādijānāpanāditaṃtaṃdesaniyataṃ pakāraṃ dasseti, idañca nibaddhabhariyābhāvena gahitaṃ sandhāya vuttaṃ. Attano ruciyā saṅgatānaṃ pana itthīnaṃ, muhuttikāya ca purise cittassa virajjanameva alaṃvacanīyabhāve kāraṇanti daṭṭhabbaṃ. <hi rend="bold">Duṭṭhullādīsupī</hi>ti <hi rend="bold">ādi</hi>-saddena attakāmasañcarittāni saṅgaṇhāti, ettha pana pāḷiyaṃ kiñcāpi ‘‘itthī nāma manussitthī na yakkhī’’tiādinā manussitthipurisā na dassitā, tathāpi ‘‘dasa itthiyo māturakkhitā’’tiādinā manussitthīnaññeva dassitattā purisānampi tadanuguṇānameva gahetabbato manussajātikāva <pb ed="M" n="1.0272" /> itthipurisā idhādhippetā. Tasmā yesu sañcarittaṃ samāpajjati, tesaṃ manussajātikatā, na nālaṃvacanīyatā, paṭiggaṇhana, vīmaṃsana, paccāharaṇānīti imānettha pañca aṅgāni.</p>

<p rend="centre">Sañcarittasikkhāpadavaṇṇanā niṭṭhitā.</p>

<p rend="title">6. Kuṭikārasikkhāpadavaṇṇanā</p>

<p rend="bodytext" n="342"><hi rend="paranum">342</hi><hi rend="dot">.</hi> Chaṭṭhe <hi rend="bold">ettakenā</hi>ti ettakena dāruādinā. <hi rend="bold">Aparicchinnappamāṇāyo</hi>ti aparicchinnadāruādipamāṇāyo. <hi rend="bold">Mūlacchejjāyā</hi>ti parasantakabhāvato mocetvā attano eva santakakaraṇavasenāti <pb ed="V" n="1.0238" /> attho. Evaṃ yācato aññātakaviññattidukkaṭañceva dāsapaṭiggahaṇadukkaṭañca hoti ‘‘dāsidāsapaṭiggahaṇā paṭivirato hotī’’ti (dī. ni. 1.10, 194) vacanaṃ nissāya aṭṭhakathāsu paṭikkhittattā. <hi rend="bold">Sakakamma</hi>nti pāṇavadhakammaṃ. Idañca pāṇātipātadosaparihārāya dukkaṭaṃ vuttaṃ, na viññattiparihārāya. <hi rend="bold">Aniyametvāpi na yācitabbā</hi>ti sāmīcidassanatthaṃ vuttaṃ, suddhacittena pana hatthakammaṃ yācantassa āpatti nāma natthi. <hi rend="bold">Yadicchakaṃ kārāpetuṃ vaṭṭatī</hi>ti ‘‘hatthakammaṃ yācāmi, dethā’’tiādinā ayācitvāpi vaṭṭati. Sakiccapasutampi evaṃ kārāpentassa viññatti natthi eva, sāmīcidassanatthaṃ pana vibhajitvā vuttaṃ.</p>

<p rend="bodytext"><hi rend="bold">Sabbakappiyabhāvadīpanattha</hi>nti sabbaso kappiyabhāvadīpanatthaṃ. <hi rend="bold">Mūlaṃ dethāti vattuṃ vaṭṭatī</hi>ti ‘‘mūlaṃ dassāmā’’ti paṭhamaṃ vuttattā viññatti vā mūlanti vacanassa kappiyākappiyavatthusāmaññavacanattepi niṭṭhitabhatikiccānaṃ dāpanato akappiyavatthusādiyanaṃ vā na hotīti katvā vuttaṃ. <hi rend="bold">Anajjhāvutthaka</hi>nti apariggahitaṃ.</p>

<p rend="bodytext"><hi rend="bold">Mañca…pe… cīvarādīni kārāpetukāmenāpī</hi>tiādīsu cīvaraṃ kārāpetukāmassa aññātakaappavāritatantavāyehi hatthakammayācanavasena vāyāpane viññattipaccayā dukkaṭābhāvepi <hi rend="bold">cīvaravāyāpanasikkhāpadena</hi> yathārahaṃ pācittiyadukkaṭāni hontīti veditabbaṃ. <hi rend="bold">Akappiyakahāpaṇādi na dātabba</hi>nti kappiyamukhena laddhampi hatthakammakaraṇatthāya imassa <pb ed="M" n="1.0273" /> kahāpaṇaṃ dehīti vatvā dānaṃ na vaṭṭatīti vuttaṃ. Pubbe katakammassa dāpane kiñcāpi doso na dissati, tathāpi asāruppamevāti vadanti. Katakammatthāyapi kātabbakammatthāyapi kappiyavohārena pariyāyato bhatiṃ dāpentassa natthi doso. <hi rend="bold">Vatta</hi>nti cārittaṃ, āpatti na hotīti adhippāyo.</p>

<p rend="bodytext"><hi rend="bold">Kappiyaṃ kārāpetvā paṭiggahetabbānī</hi>ti sākhāya makkhikabījanena paṇṇādicchede bījagāmakopanassa ceva tattha laggarajādiappaṭiggahitassa ca parihāratthāya vuttaṃ. Tadubhayāsaṅkāya asati tathā akaraṇe doso natthi. Nadīyādīsu udakassa apariggahitatāya <hi rend="bold">‘‘āharāti vattuṃ vaṭṭatī’’</hi>ti vuttaṃ. <hi rend="bold">‘‘Na āhaṭaṃ paribhuñjitu’’</hi>nti vacanato viññattiyā āpannaṃ dukkaṭaṃ desetvāpi taṃ vatthuṃ paribhuñjantassa puna paribhoge dukkaṭameva, pañcannampi sahadhammikānaṃ na vaṭṭati. <hi rend="bold">‘‘Alajjīhi pana bhikkhūhi vā sāmaṇerehi vā hatthakammaṃ na kāretabba’’</hi>nti sāmaññato vuttattā attano atthāya yaṃkiñci hatthakammaṃ kāretuṃ na vaṭṭati. Yaṃ pana <pb ed="V" n="1.0239" /> alajjī nivāriyamānopi bījanādiṃ karoti, tattha doso natthi. Cetiyakammādīni pana tehi kārāpetuṃ vaṭṭati. Ettha ca ‘‘alajjīhi sāmaṇerehī’’ti vuttattā ‘‘sañcicca āpattiṃ āpajjatī’’tiādi (pari. 359) alajjīlakkhaṇaṃ ukkaṭṭhavasena upasampanne paṭicca upalakkhaṇato vuttanti taṃlakkhaṇavirahitānaṃ sāmaṇerādīnaṃ liṅgatthenakagotrabhupariyosānānaṃ bhikkhupaṭiññānaṃ dussīlānampi sādhāraṇavasena alajjitālakkhaṇaṃ yathāvihitapaṭipattiyaṃ sañcicca atiṭṭhanamevāti gahetabbaṃ.</p>

<p rend="bodytext"><hi rend="bold">Āharāpentassa dukkaṭa</hi>nti viññattikkhaṇe viññattipaccayā, paṭilābhakkhaṇe goṇānaṃ sādiyanapaccayā ca dukkaṭaṃ. Goṇañhi attano atthāya aviññattiyā laddhampi sādituṃ na vaṭṭati ‘‘hatthigavassavaḷavapaṭiggahaṇā paṭivirato hotī’’ti (dī. ni. 1.10, 194) vuttattā. Tenevāha <hi rend="bold">‘‘ñātipavāritaṭṭhānatopi mūlacchejjāya yācituṃ na vaṭṭatī’’</hi>ti. Ettha ca viññattidukkaṭābhāvepi akappiyavatthuyācanepi paṭiggahaṇepi dukkaṭameva. <hi rend="bold">Rakkhitvā</hi>ti corādiupaddavato rakkhitvā. <hi rend="bold">Jaggitvā</hi>ti tiṇadānādīhi posetvā.</p>

<p rend="bodytext"><hi rend="bold">Ñātipavāritaṭṭhāne pana vaṭṭatī</hi>ti sakaṭassa sampaṭicchitabbattā mūlacchejjavasena yācituṃ vaṭṭati. <hi rend="bold">Tāvakālikaṃ vaṭṭatī</hi>ti ubhayatthāpi vaṭṭatīti attho <pb ed="M" n="1.0274" />. Vāsiādīni puggalikānipi vaṭṭantīti āha <hi rend="bold">‘‘esa nayo vāsī’’</hi>tiādi. Valliādīsu ca parapariggahitesu ca eseva nayoti yojetabbaṃ. <hi rend="bold">‘‘Garubhaṇḍappahonakesuyevā’’</hi>ti idaṃ viññattiṃ sandhāya vuttaṃ. Adinnādāne pana tiṇasalākaṃ upādāya parapariggahitaṃ theyyacittena gaṇhato avahāro eva, bhaṇḍagghena kāretabbo. <hi rend="bold">Valliādīsū</hi>ti ettha <hi rend="bold">ādi</hi>-saddena pāḷiāgatānaṃ (pārā. 349) veḷuādīnaṃ saṅgaho. Tattha yasmiṃ padese haritālajātihiṅgulādi appakampi mahagghaṃ hoti, tattha taṃ tālapakkapamāṇato ūnampi garubhaṇḍameva, viññāpetuñca na vaṭṭati.</p>

<p rend="bodytext"><hi rend="bold">Sā</hi>ti viññatti. Parikathādīsu ‘‘senāsanaṃ sambādha’’ntiādinā (visuddhi. 1.19) pariyāyena kathanaṃ <hi rend="bold">parikathā</hi> nāma. Ujukameva akathetvā ‘‘bhikkhūnaṃ kiṃ pāsādo na vaṭṭatī’’tiādinā (visuddhi. 1.19) adhippāyo yathāvibhūto hoti, evaṃ bhāsanaṃ <hi rend="bold">obhāso</hi> nāma. Senāsanādiatthaṃ bhūmiparikammādikaraṇavasena paccayuppādāya nimittakaraṇaṃ <hi rend="bold">nimittakammaṃ</hi> nāma. <hi rend="bold">Ukkamantī</hi>ti apagacchanti.</p>

<p rend="bodytext" n="344"><hi rend="paranum">344</hi><hi rend="dot">.</hi> Maṇi kaṇṭhe assāti <hi rend="bold">maṇikaṇṭho. Devavaṇṇa</hi>nti devattabhāvaṃ.</p>

<p rend="bodytext" n="345"><hi rend="paranum">345</hi><hi rend="dot">.</hi> Pāḷiyaṃ <pb ed="V" n="1.0240" /><hi rend="bold">pattena me attho</hi>ti (pārā. 345) anatthikampi pattena bhikkhuṃ evaṃ vadāpento bhagavā sotthiyā mantapadavasena vadāpesi. Sopi bhikkhu bhagavatā āṇattavacanaṃ vademīti avoca, tenassa musā na hoti. Atha vā <hi rend="bold">‘‘pattena me attho’’</hi>ti idaṃ <hi rend="bold">‘‘pattaṃ dadantū’’</hi>ti iminā samānatthanti daṭṭhabbaṃ. Esa nayo <hi rend="bold">maṇinā me attho</hi>ti etthāpi. Tasmā aññesampi evarūpaṃ kathentassa, kathāpentassa ca vacanadoso natthīti gahetabbaṃ.</p>

<p rend="bodytext" n="349"><hi rend="paranum">349</hi><hi rend="dot">.</hi> Uddhaṃmukhaṃ littā ullittā, chadanassa anto limpantā hi yebhuyyena uddhaṃmukhā limpanti. Tenāha <hi rend="bold">‘‘antolittā’’</hi>ti. Adhomukhaṃ littā avalittā. Bahi limpantā hi yebhuyyena adhomukhā limpanti. Tenāha <hi rend="bold">‘‘bahilittā’’</hi>ti.</p>

<p rend="bodytext"><hi rend="bold">Byañjanaṃ vilomitaṃ bhaveyyā</hi>ti yasmā ‘‘kārayamānenā’’ti imassa hetukattuvacanassa ‘‘karontenā’’ti idaṃ suddhakattuvacanaṃ pariyāyavacanaṃ na <pb ed="M" n="1.0275" /> hoti, tasmā ‘‘karontena vā kārāpentena vā’’ti kārayamānenāti bahuuddesapadānuguṇaṃ karaṇavacaneneva padatthaṃ katvā niddese kate byañjanaṃ viruddhaṃ bhaveyya, tathā pana padatthavasena adassetvā sāmatthiyato siddhamevatthaṃ dassetuṃ paccattavasena ‘‘karonto vā kārāpento vā’’ti padabhājanaṃ vuttanti adhippāyo. Tenāha <hi rend="bold">‘‘atthamattamevā’’</hi>tiādi. Padatthato, sāmatthiyato ca labbhamānaṃ atthamattamevāti attho. Yañhi kārayamānena paṭipajjitabbaṃ, taṃ karontenāpi paṭipajjitabbamevāti idamettha sāmatthiyaṃ daṭṭhabbaṃ.</p>

<p rend="bodytext"><hi rend="bold">Uddeso</hi>ti sāmibhāvena uddisitabbo. <hi rend="bold">Setakamma</hi>nti setavaṇṇakaraṇatthaṃ setavaṇṇamattikāya vā sudhāya vā katatanukalepo, tena pana saha miniyamāne pamāṇātikkantaṃ hotīti saṅkānivāraṇatthaṃ āha <hi rend="bold">‘‘abbohārika’’</hi>nti. Tena pamāṇātikkantavohāraṃ na gacchati kuṭiyā anaṅgattāti adhippāyo.</p>

<p rend="bodytext">Yathāvuttassa atthassa vuttanayaṃ dassentena <hi rend="bold">‘‘vuttañheta’’</hi>ntiādi vuttaṃ. Tattha ‘‘āyāmato ca vitthārato cā’’ti avatvā ‘‘āyāmato vā vitthārato vā’’ti vikappatthassa vā-saddassa vuttattā ekatobhāge vaḍḍhitepi āpattīti pakāsitanti adhippāyo. <hi rend="bold">Tihatthā</hi>ti pakatihatthena tihatthā, ‘‘vaḍḍhakīhatthenā’’tipi (sārattha. ṭī. 2.348-349) vadanti, taṃ ‘‘yattha…pe… ayaṃ kuṭīti saṅkhyaṃ na gacchatī’’ti iminā virujjhati vaḍḍhakīhatthena tihatthāyapi kuṭiyā pamāṇayuttassa mañcassa sukhena parivattanato. <hi rend="bold">‘‘Ūnakacatuhatthā vā’’</hi>ti idañca pacchimappamāṇayuttassa <pb ed="V" n="1.0241" /> mañcassa aparivattanārahaṃ sandhāya vuttaṃ. Yadi hi pakatihatthena catuhatthāyapi kuṭiyā pamāṇayutto mañco na parivattati, sā akuṭīyeva, tasmā mañcaparivattanamatteneva pamāṇanti gahetabbaṃ. <hi rend="bold">Pamāṇayutto mañco</hi>ti sabbapacchimappamāṇayutto mañco. So hi pakatividatthiyā navavidatthiko, aṭṭhavidatthiko vā hoti, tato khuddako mañco sīsūpadhānaṃ ṭhapetvā pādaṃ pasāretvā nipajjituṃ na pahoti. <hi rend="bold">Pamāṇato ūnatarampī</hi>ti ukkaṭṭhappamāṇato ūnatarampi, idañca heṭṭhimappamāṇayuttāyapi vatthudesanā kātabbā, na vāti sandehanivattanatthaṃ vuttaṃ.</p>

<p rend="bodytext"><hi rend="bold">Kalalalepo</hi>ti <pb ed="M" n="1.0276" /> kenaci silesena katalepo, setarattādivaṇṇakaraṇatthaṃ katatambamattikādikalalalepo vā. Tenāha <hi rend="bold">‘‘alepo evā’’</hi>ti. Tena taḷākādīsu ghanena kalalena katabahalalepo mattikālepane eva pavisati lepavohāragamanatoti dasseti. <hi rend="bold">Piṭṭhasaṅghāṭo</hi> nāma dvārabāhasaṅkhāto caturassadārusaṅghāṭo, yattha sauttarapāsaṃ kavāṭaṃ apassāya dvāraṃ pidahanti.</p>

<p rend="bodytext"><hi rend="bold">Oloketvāpī</hi>ti apaloketvāpi, apalokanakammavasenāpīti attho, apasaddassāpi oādeso katoti daṭṭhabbo.</p>

<p rend="bodytext" n="353"><hi rend="paranum">353</hi><hi rend="dot">.</hi><hi rend="bold">Nibaddhagocaraṭṭhānampī</hi>ti ettha gocarāya pakkamantānaṃ hatthīnaṃ nibaddhagamanamaggopi saṅgayhati. <hi rend="bold">Etesa</hi>nti sīhādīnaṃ. <hi rend="bold">Gocarabhūmī</hi>ti āmisaggahaṇaṭṭhānaṃ. <hi rend="bold">Na gahitā</hi>ti paṭikkhipitabbabhāvena na gahitā, na vāritāti attho. Sīhādīnañhi gocaraggahaṇaṭṭhānaṃ hatthīnaṃ viya nibaddhaṃ na hoti, yattha pana gomahiṃsādipāṇakā santi, dūrampi taṃ ṭhānaṃ sīghaṃ gantvā gocaraṃ gaṇhanti. Tasmā tesaṃ taṃ na vāritaṃ, nibaddhagamanamaggova vārito āsayato gamanamaggassa nibaddhattā. <hi rend="bold">Aññesampi vāḷāna</hi>nti araññamahiṃsādīnaṃ. <hi rend="bold">Ārogyatthāyā</hi>ti nirupaddavāya. <hi rend="bold">Sesānī</hi>ti pubbaṇṇanissitādīni soḷasa. Tāni ca janasammaddamahāsammaddakuṭivilopasarīrapīḷādiupaddavehi <hi rend="bold">saupaddavānī</hi>ti veditabbāni. Abhihananti etthāti <hi rend="bold">abbhāghātaṃ</hi>. ‘‘Verighara’’nti vuttamevatthaṃ vibhāvetuṃ <hi rend="bold">‘‘corānaṃ māraṇatthāya kata’’</hi>nti vuttaṃ.</p>

<p rend="bodytext"><hi rend="bold">Dhammagandhikā</hi>ti dhammena daṇḍanītiyā hatthapādādicchindanagandhikā. Gandhikāti ca yassa upari hatthādiṃ ṭhapetvā chindanti, tādisaṃ dārukhaṇḍaphalakāti vuccati, tena ca upalakkhitaṃ ṭhānaṃ. Pāḷiyaṃ <hi rend="bold">racchānissita</hi>nti rathikānissitaṃ. <hi rend="bold">Caccaranissita</hi>nti catunnaṃ rathikānaṃ sandhinissitaṃ. <hi rend="bold">Sakaṭenā</hi>ti iṭṭhakasudhādibhaṇḍāharaṇasakaṭena.</p>

<p rend="bodytext"><hi rend="bold">Pācina</hi>nti <pb ed="V" n="1.0242" /> senāsanassa bhūmito paṭṭhāya yāva talāvasānaṃ cinitabbavatthukaṃ adhiṭṭhānaṃ, yassa upari bhittithambhādīni ca patiṭṭhapenti. Tenāha <hi rend="bold">‘‘tato paṭṭhāyā’’</hi>tiādi. Kiñcāpi idha pubbapayogasahapayogānaṃ adinnādāne viya viseso natthi, tathāpi tesaṃ vibhāgena dassanaṃ <pb ed="M" n="1.0277" /> bhinditvā vā puna kātabbāti ettha kuṭiyā bhedena paricchedadassanatthaṃ kataṃ. <hi rend="bold">Tadatthāyā</hi>ti tacchanatthāya. <hi rend="bold">Evaṃ kata</hi>nti adesitavatthukaṃ pamāṇātikkantaṃ vā kataṃ. <hi rend="bold">Paṇṇasāla</hi>nti paṇṇakuṭiyā tiṇapaṇṇacuṇṇassa aparipatanatthāya anto ca bahi ca limpanti, taṃ sandhāyetaṃ vuttaṃ. Teneva vakkhati ‘‘paṇṇasālaṃ limpatī’’ti.</p>

<p rend="bodytext">Antolepeneva niṭṭhāpetukāmaṃ sandhāya <hi rend="bold">‘‘antolepe vā’’</hi>tiādi vuttaṃ. <hi rend="bold">Bahilepe vā</hi>ti etthāpi eseva nayo. <hi rend="bold">Tasmi</hi>nti dvārabandhe vā vātapāne vā ṭhapiteti yojetabbaṃ. <hi rend="bold">Tassokāsa</hi>nti tassa dvārabandhādissa okāsabhūtaṃ chiddaṃ. <hi rend="bold">Puna vaḍḍhetvā</hi>ti pubbe ṭhapitokāsaṃ khuddakaṃ ce, taṃ dvāravātapānacchiddabhedanena puna vaḍḍhetvā. <hi rend="bold">Ṭhapite</hi>ti dvārabandhe vā gavakkhasaṅghāṭe vā ānetvā tasmiṃ vaḍḍhite vā avaḍḍhite vā chidde patiṭṭhāpite. <hi rend="bold">Lepo na ghaṭīyatī</hi>ti samantato dinno lepo tathā ṭhapitena dvārabandhanena vā vātapānena vā saddhiṃ na ghaṭīyati, ekābaddhaṃ na hotīti vuttaṃ hoti. <hi rend="bold">Ta</hi>nti dvārabandhaṃ vā vātapānaṃ vā. <hi rend="bold">Paṭhamameva saṅghādiseso</hi>ti tesaṃ samantato pubbeva lepassa ghaṭetvā niṭṭhāpitattā dvārabandhavātapānānaṃ ṭhapanato pubbe eva saṅghādiseso.</p>

<p rend="bodytext"><hi rend="bold">Lepaghaṭanenevā</hi>ti iṭṭhakāhi katavātapānādīni vinā samantā lepaghaṭaneneva āpatti vātapānādīnaṃ alepokāsattā, iṭṭhakāhi katattā vā, vātapānādīsupi lepassa bhittilepena saddhiṃ ghaṭanenevātipi atthaṃ vadanti. <hi rend="bold">Tatthā</hi>ti paṇṇasālāyaṃ. <hi rend="bold">Ālokatthāya aṭṭhaṅgulamattaṃ ṭhapetvā limpatī</hi>ti dārukuṭṭassa dārūnamantarā aṭṭhaṅgulamattaṃ vivaraṃ yāva limpati, tāva ālokatthāya ṭhapetvā avasesaṃ sakuṭṭacchadanaṃ limpati, pacchā etaṃ vivaraṃ limpissāmīti evaṃ ṭhapane anāpattīti adhippāyo. Sace pana evaṃ akatvā sabbadāpi ālokatthāya vātapānavasena ṭhapeti, vātapānadvārasaṅghāṭe ghaṭite lepo ca ghaṭīyati, paṭhamameva saṅghādisesoti dassento āha <hi rend="bold">‘‘sace’’</hi>tiādi. Mattikākuṭṭameva mattikālepasaṅkhyaṃ gacchatīti āha <hi rend="bold">‘‘sace mattikāya kuṭṭaṃ karoti, chadanalepena saddhiṃ ghaṭane āpattī’’</hi>ti. <hi rend="bold">Ubhinnaṃ anāpattī</hi>ti purimassa lepassa aghaṭitattā dutiyassa attuddesikatāya asambhavato.</p>

<p rend="bodytext" n="354"><hi rend="paranum">354</hi><hi rend="dot">.</hi><hi rend="bold">Āpattibhedadassanattha</hi>nti <pb ed="M" n="1.0278" /> tattha ‘‘sārambhe ca aparikkamane ca dukkaṭaṃ adesitavatthukatāya <pb ed="V" n="1.0243" />, pamāṇātikkantatāya ca saṅghādiseso’’ti evaṃ āpattiyeva vibhāgadassanatthaṃ.</p>

<p rend="bodytext" n="361"><hi rend="paranum">361</hi><hi rend="dot">.</hi><hi rend="bold">Aniṭṭhite kuṭikamme</hi>ti lepapariyosāne kuṭikamme ekapiṇḍamattenapi aniṭṭhite. <hi rend="bold">‘‘Aññassa puggalassa vā’’</hi>ti idaṃ mūlaṭṭhassa anāpattidassanatthaṃ vuttaṃ. Yena pana laddhaṃ, tassāpi taṃ niṭṭhāpentassa ‘‘parehi vippakataṃ attanā pariyosāpeti, āpatti saṅghādisesassā’’tiādivacanato (pārā. 363) āpattiyeva. Pubbe katakammampi laddhakālato paṭṭhāya attano atthāyeva kataṃ nāma hoti, tasmā tenāpi saṅghassa vā sāmaṇerādīnaṃ vā datvā niṭṭhāpetabbaṃ. <hi rend="bold">‘‘Aññassa vā’’</hi>ti idaṃ anupasampannaṃyeva sandhāya vuttanti gahetabbaṃ, keci pana ‘‘parato laddhāya kuṭiyā niṭṭhāpane anāpattiādito paṭṭhāya attano atthāya akatattā’’ti vadanti. <hi rend="bold">Apacinitabbā</hi>ti yāva pācinā viddhaṃsetabbā. <hi rend="bold">Bhūmisamaṃ katvā</hi>ti pācinatalāvasānaṃ katvā.</p>

<p rend="bodytext" n="364"><hi rend="paranum">364</hi><hi rend="dot">.</hi><hi rend="bold">Leṇa</hi>nti pabbataleṇaṃ. <hi rend="bold">Na hettha lepo ghaṭīyatī</hi>ti chadanalepassa abhāvato vuttaṃ, visuṃ eva vā anuññātattā. Sace leṇassa anto uparibhāge cittakammādikaraṇatthaṃ lepaṃ denti, ullittakuṭisaṅkhyaṃ na gacchati, vaṭṭati eva. Iṭṭhakādīhi kataṃ caturassakūṭāgārasaṇṭhānaṃ ekakaṇṇikābaddhaṃ nātiuccaṃ paṭissayavisesaṃ <hi rend="bold">‘‘guhā’’</hi>ti vadanti, tādisaṃ mahantampi ullittāvalittaṃ karontassa anāpatti. <hi rend="bold">Bhūmiguha</hi>nti umaṅgaguhaṃ.</p>

<p rend="bodytext"><hi rend="bold">Aṭṭhakathāsū</hi>ti kukkuṭacchikagehantiādīsu aṭṭhakathāsu tiṇakuṭikā kukkuṭacchikagehanti vatvā puna taṃ vivarantehi aṭṭhakathācariyehi chadanaṃ daṇḍakehi…pe… vuttāti yojanā daṭṭhabbā. Tattha <hi rend="bold">daṇḍakehi jālabaddhaṃ katvā</hi>ti dīghato, tiriyato ca ṭhapetvā valliyādīhi baddhadaṇḍakehi jālaṃ viya katvā. <hi rend="bold">So cā</hi>ti ullittādibhāvo. <hi rend="bold">Chadanameva sandhāya vutto</hi>ti chadanassa anto ca bahi ca limpanameva sandhāya vutto. Mattikākuṭṭe bhittilepaṃ vināpi bhittiyā saddhiṃ <pb ed="M" n="1.0279" /> chadanalepassa ghaṭanamattenāpi āpattisambhavato chadanalepova padhānanti veditabbaṃ. Kiñcāpi evaṃ, atha kho ‘‘upacikāmocanatthameva heṭṭhā pāsāṇakuṭṭaṃ katvā taṃ alimpitvā upari limpati, lepo na ghaṭīyati nāma, anāpattiyevā’’tiādivacanato pana chadanalepaghaṭanatthaṃ sakalāyapi bhittiyā lepo avassaṃ icchitabbova tassā ekadesassa alepepi chadanalepassa aghaṭanato. Tenāha <hi rend="bold">‘‘lepo na ghaṭīyatī’’</hi>ti. <hi rend="bold">Etthā</hi>ti tiṇakuṭikāyaṃ. Na kevalañca tiṇakuṭikāyaṃ eva, leṇaguhādīsupi sārambhāparikkamanapaccayāpi anāpatti eva, iminā <pb ed="V" n="1.0244" /> pana nayena aññassatthāya kuṭiṃ karontassāpi sārambhādipaccayāpi anāpattibhāvo atthato dassito eva hotīti.</p>

<p rend="bodytext">Tattha pāḷivirodhaṃ pariharituṃ <hi rend="bold">‘‘yaṃ panā’’</hi>tiādi vuttaṃ. Ayañhettha adhippāyo – aññassa upajjhāyādino atthāya karontassa sārambhādipaccayāpi anāpatti eva, yaṃ pana pāḷiyaṃ ‘‘āpattikārukānaṃ tiṇṇaṃ dukkaṭāna’’ntiādivacanaṃ, taṃ aññassatthāya karontassa, na sārambhādipaccayā āpattidassanatthaṃ vuttaṃ, kiñcarahi yathāsamādiṭṭhāya kuṭiyā akaraṇapaccayā āpattidassanatthanti. Tattha <hi rend="bold">yathāsamādiṭṭhāyā</hi>ti ‘‘bhikkhu samādisitvā pakkamati, ‘kuṭiṃ me karothā’ti samādisati ca, desitavatthukā ca hotu anārambhā ca saparikkamanā cā’’ti evaṃ kārāpakena āṇattikkamaṃ muñcitvā karaṇapaccayāti adhippāyo. Katthaci pana potthake ‘‘kuṭilakkhaṇappattampi kuṭiṃ aññassa…pe… karontassa anāpattī’’ti imassa pāṭhassa anantaraṃ ‘‘yaṃ pana āpatti kārukāna’’ntiādipāṭho dissati, sova yuttataro. Evañhi sati tattha adhippāyo pākaṭo hoti.</p>

<p rend="bodytext"><hi rend="bold">Anāpattīti vatvā</hi>ti vāsāgāratthāya eva aniyamitattā anāpattīti vatvā. <hi rend="bold">Adesāpetvā karoto</hi>ti pamāṇayuttampi karoto. <hi rend="bold">Acittaka</hi>nti paṇṇattiajānanacittena acittakaṃ. Ullittādīnaṃ aññataratā, heṭṭhimappamāṇasambhavo, adesitavatthukatā, pamāṇātikkantatā, attuddesikatā, vāsāgāratā, lepaghaṭanāti satta vā pamāṇayuttaṅgādīsu cha vā aṅgāni.</p>

<p rend="centre">Kuṭikārasikkhāpadavaṇṇanā niṭṭhitā.</p>

<p rend="title">7. Vihārakārasikkhāpadavaṇṇanā</p>

<p rend="bodytext" n="365"><hi rend="paranum">365</hi><hi rend="dot">.</hi> Sattame <pb ed="M" n="1.0280" /> pūjāvacanappayoge kattari sāmivacanassapi icchitattā <hi rend="bold">‘‘gāmassa vā pūjita’’</hi>nti vuttaṃ. Rūpindriyesu vijjamānaṃ sandhāya ekindriyatā vuccatīti āha <hi rend="bold">‘‘kāyindriyaṃ sandhāyā’’</hi>ti. Te hi manindriyampi bhūtagāmānaṃ icchanti.</p>

<p rend="bodytext" n="366"><hi rend="paranum">366</hi><hi rend="dot">.</hi><hi rend="bold">Kiriyato samuṭṭhānābhāvo</hi>ti vatthuno adesanāsaṅkhātaṃ akiriyaṃ vinā na kevalaṃ kiriyāya samuṭṭhānabhāvo. Kiriyākiriyato hi idaṃ samuṭṭhāti. Imasmiṃ sikkhāpade <hi rend="bold">bhikkhū vā</hi><pb ed="V" n="1.0245" /><hi rend="bold">anabhineyyā</hi>ti ettha <hi rend="bold">vā</hi>-saddo samuccayattho, tena ‘‘mahallakañca vihāraṃ kareyya, bhikkhū ca anabhineyyā’’ti kiriyañca akiriyañca samuccinoti.</p>

<p rend="centre">Vihārakārasikkhāpadavaṇṇanā niṭṭhitā.</p>

<p rend="title">8. Paṭhamaduṭṭhadosasikkhāpadavaṇṇanā</p>

<p rend="bodytext" n="380"><hi rend="paranum">380</hi><hi rend="dot">.</hi> Aṭṭhame pākārena ca parikkhittanti sambandho. <hi rend="bold">Gopuraṭṭālakayutta</hi>nti ettha pākāresu yuddhatthāya kato vaṅkasaṇṭhāno sarakkhepachiddasahito patissayaviseso <hi rend="bold">aṭṭālako</hi> nāma.</p>

<p rend="bodytext"><hi rend="bold">Soḷasavidhassā</hi>ti catūhi maggehi paccekaṃ catūsu saccesu kattabbassa pariññāpahānasacchikiriyābhāvanāsaṅkhātassa soḷasavidhassa. <hi rend="bold">Te gāravenā</hi>ti te kilantarūpā bhikkhū bhattuddesakaṭṭhāne sannipatitānaṃ bhikkhūnaṃ purato attano kilantasarīraṃ dassetvā uddisāpane gāravena, lajjāyāti attho. <hi rend="bold">Terasapī</hi>ti bhattuddesakasenāsanagāhāpakabhaṇḍāgārikacīvarapaṭiggāhakacīvarabhājakayāgubhājakaphalabhājakakhajjabhājakaappamattakavissajjakasāṭiyagāhāpakapattagāhāpakaārāmikapesakasāmaṇerapesakasammutīnaṃ vasena terasapi.</p>

<p rend="bodytext">Pāḷiyaṃ <hi rend="bold">‘‘apisū’’</hi>ti idaṃ ‘‘apicā’’ti iminā samānattho nipāto. <hi rend="bold">Evaṃ sabbapadesū</hi>ti pīṭhādīsu senāsanasādhāraṇesu, katikasaṇṭhānapavesanikkhamanakālādīsu pana visuṃ visuṃ adhiṭṭhahitvā kathāpetīti veditabbaṃ <pb ed="M" n="1.0281" />. <hi rend="bold">Ayañhi nimmitānaṃ dhammatā</hi>ti aniyametvā nimmitānaṃ vasena vuttaṃ, niyametvā pana ‘‘ettakā idañcidañca kathentu, ettakā tuṇhī bhavantu, nānāppakāraṃ iriyāpathaṃ, kiriyañca kappentu, nānāvaṇṇasaṇṭhānavayoniyamā ca hontū’’ti parikammaṃ katvā samāpajjitvā vuṭṭhāya adhiṭṭhite icchiticchitappakārā aññamaññampi visadisāva honti. <hi rend="bold">Avatthukavacana</hi>nti niratthakavacanaṃ.</p>

<p rend="bodytext" n="383"><hi rend="paranum">383</hi><hi rend="dot">.</hi><hi rend="bold">Ekacārikabhatta</hi>nti atimanāpattā sabbesampi paṭilābhatthāya visuṃ ṭhitikāya pāpetabbabhattaṃ. <hi rend="bold">Taddhitavohārenā</hi>ti cattāri pamāṇamassa catukkanti evaṃ taddhitavohārena. <hi rend="bold">Bhavo</hi>ti bhavitabbo. <hi rend="bold">Atītaṃ divasabhāga</hi>nti tasmiññeva divase salākadānakkhaṇaṃ sandhāya vuttaṃ. <hi rend="bold">Hiyyo</hi>ti imassa ajja icceva attho. Tenevāhaṃsu ‘‘sve amhe’’tiādi. <hi rend="bold">Padhūpāyantā</hi>ti punappunaṃ <pb ed="V" n="1.0246" /> uppajjanakodhavasena padhūpāyantā. Pāḷiyaṃ <hi rend="bold">kissa ma</hi>nti kena kāraṇena mayāti attho.</p>

<p rend="bodytext" n="384"><hi rend="paranum">384</hi><hi rend="dot">.</hi> ‘‘Sarasi tva’’nti idaṃ ekaṃ vākyaṃ katvā, ‘‘kattā’’ti idañca kattari ritupaccayantaṃ katvā, ‘‘asī’’ti ajjhāhārapadena saha ekavākyaṃ katvā, ‘‘evarūpa’’nti idaṃ, ‘‘yathāyaṃ bhikkhunī āhā’’ti idañca dvīsu vākyesu paccekaṃ yojetabbanti dassetuṃ <hi rend="bold">‘‘atha vā’’</hi>tiādimāha. <hi rend="bold">Ujukamevā</hi>ti tvā-paccayantavasena paṭhamaṃ atthaggahaṇaṃ ujukanti adhippāyo.</p>

<p rend="bodytext">Dutiyo dabba-saddo paṇḍitādivacanoti āha <hi rend="bold">‘‘na kho dabba dabbā paṇḍitā’’</hi>ti. <hi rend="bold">Nibbeṭhentī</hi>ti dosato mocenti. <hi rend="bold">Vinayalakkhaṇe tanti</hi>nti vinayavinicchayalakkhaṇavisaye āgamaṃ ṭhapento. Pāḷiyaṃ <hi rend="bold">yato aha</hi>ntiādīsu yasmiṃ kāle ahaṃ jāto, tato pabhuti supinantenapi methunaṃ dhammaṃ nābhijānāmi, na ca tassa methunadhammassa paṭisevitā ahosinti attho daṭṭhabbo. Tenāha <hi rend="bold">‘‘supinantenapī’’</hi>tiādi. Idāni ekavākyavasena yojanaṃ dassetuṃ <hi rend="bold">‘‘atha vā’’</hi>tiādi vuttaṃ. <hi rend="bold">Na ghaṭatī</hi>ti yasmā khīṇāsavassa vacanena etissā vacanaṃ na sameti, tañca na ghaṭanaṃ yasmā pubbe bhikkhūsu pasiddhāya eva accantadussīlatāya eva ahosi, tasmā mettiyaṃ bhikkhuniṃ nāsethāti adhippāyo.</p>

<p rend="bodytext"><hi rend="bold">Cara pire</hi>ti cara gaccha pire para amāmaka tvaṃ. <hi rend="bold">Vinassā</hi>ti adassanaṃ gaccha. <hi rend="bold">Akārikā</hi>ti amūlakena codanāya na kārikā. <hi rend="bold">Kārako hotī</hi>ti <pb ed="M" n="1.0282" /> ‘‘ayyenamhi dūsitā’’ti imāya paṭiññāya yadi nāsitā, tadā thero bhikkhunīdūsakattasiddhito tassa dosassa kārako hoti. <hi rend="bold">Akārako hotī</hi>ti tāya katapaṭiññaṃ anapekkhitvā sāmaññato ‘‘mettiyaṃ bhikkhuniṃ nāsethā’’ti bhagavatā vuttattā akārako hoti. Yadi hi thero kārako bhaveyya, avassaṃ tameva dosaṃ apadisitvā iminā nāma kāraṇena ‘‘mettiyaṃ bhikkhuniṃ nāsethā’’ti vattabbaṃ siyā, tathā avuttattā, ‘‘dabbañca anuyuñjathā’’ti avatvā ‘‘ime ca bhikkhū anuyuñjathā’’ti vuttattā ca sāmatthiyato mettiyāya bhikkhuniyā aññena dosena nāsanārahatā, vatthussa ca amūlakabhāvo, therassa akārakabhāvo ca siddho hotīti adhippāyo.</p>

<p rend="bodytext"><hi rend="bold">Attano sutta</hi>nti ‘‘sakāya paṭiññāyā’’ti iminā pakkhepavacanena sahitaṃ kūṭasuttaṃ. <hi rend="bold">Thero</hi><pb ed="V" n="1.0247" /><hi rend="bold">kārako hotī</hi>ti ettha ayamadhippāyo – ‘‘sakāya paṭiññāyā’’ti avatvā sāmaññato ‘‘mettiyaṃ bhikkhuniṃ nāsethā’’ti otiṇṇavatthusmiṃyeva tassā nāsanā vihitāti tumhākaṃ vāde thero kārako hoti, ‘‘sakāya paṭiññāyā’’ti pana vutte pubbeyeva siddhassa pārājikassa sucikāya assā sakāya paṭiññāya nāsethāti sijjhanato amhākaṃ vāde thero akārako hotīti. Mahāvihāravāsīnampi pana ‘‘sakāya paṭiññāyā’’ti vutte otiṇṇavatthusmiṃyeva tassā nāsanā vihitā hoti, na sāmaññatoti adhippāyo. <hi rend="bold">Etthā</hi>ti imesu dvīsu vādesu, suttesu vā. <hi rend="bold">Yaṃ pacchā vutta</hi>nti mahāvihāravāsīhi yaṃ vuttaṃ, taṃ yuttanti attho. <hi rend="bold">Vicāritaṃ heta</hi>nti etaṃ pacchimassa yuttattaṃ vicāritaṃ, ‘‘tatra saṅghādiseso vuṭṭhānagāminī…pe… asuddhatāyeva nāsesī’’ti vakkhamānanayena vinicchitanti attho. <hi rend="bold">‘‘Bhikkhuniṃ anuddhaṃseti dukkaṭa’’</hi>nti iminā mahāaṭṭhakathāvādo dassito.</p>

<p rend="bodytext"><hi rend="bold">Tatrā</hi>ti tesu dukkaṭapācittiyesu. <hi rend="bold">Dukkaṭa</hi>nti vuttamahāaṭṭhakathāvādassa adhippāyaṃ dassetvā ‘‘pācittiya’’nti pavattassa kurundivādassa adhippāyaṃ dassetuṃ <hi rend="bold">‘‘pacchimanayepī’’</hi>tiādi vuttaṃ. <hi rend="bold">Vacanappamāṇato</hi>ti visaṃvādanādhippāye samānepi anuddhaṃsanādivisese saṅghādisesādino vidhāyakavacanabalenāti attho. <hi rend="bold">Bhikkhussa pana bhikkhuniyā dukkaṭa</hi>nti bhikkhuniṃ anuddhaṃsentassa bhikkhussa dukkaṭaṃ.</p>

<p rend="bodytext">Evaṃ <pb ed="M" n="1.0283" /> dvīsupi aṭṭhakathāvacanesu adhippāyaṃ vibhāvetvā idāni pacchime pācittiyavāde dosaṃ dassetvā purimadukkaṭavādameva patiṭṭhāpetuṃ <hi rend="bold">‘‘tatra panā’’</hi>tiādi vuttaṃ. Tattha <hi rend="bold">visu</hi>nti <hi rend="bold">sampajānamusāvāde pācittiyato</hi> (pāci. 1) visuṃ pācittiyaṃ vuttaṃ, tattha anantogadhabhāvāti adhippāyo. <hi rend="bold">Tasmā</hi>ti yasmā amūlakānuddhaṃsane visuññeva pācittiyaṃ paññattaṃ, tasmā purimanayoti dukkaṭavādo. Evaṃ antarā paviṭṭhaṃ dukkaṭapācittiyavādaṃ dassetvā idāni pākaṭameva atthaṃ vibhāvetuṃ <hi rend="bold">‘‘tathā bhikkhunī’’</hi>tiādi āraddhaṃ. Tattha <hi rend="bold">tathā</hi>ti yathā bhikkhussa bhikkhuṃ, bhikkhuniñca anuddhaṃsentassa saṅghādisesadukkaṭāni vuttāni, tathāti attho. <hi rend="bold">Etehi nāsanā natthī</hi>ti sāmaññato vuttaṃ, dukkaṭena imissā pana nāsanā natthīti adhippāyo. <hi rend="bold">Dussīlā</hi>ti pārājikā.</p>

<p rend="bodytext" n="386"><hi rend="paranum">386</hi><hi rend="dot">.</hi><hi rend="bold">Ākāranānattenā</hi>ti dūsitākārassa, dūsakākārassa ca nānattena. <hi rend="bold">Anabhiraddho</hi>ti atuṭṭho. Tenāha <hi rend="bold">‘‘na sukhito’’</hi>ti. <hi rend="bold">Na pasādito</hi>ti anuppāditappasādo. Khīla-saddo thaddhabhāvavacano <pb ed="V" n="1.0248" />, kacavarapariyāyo ca hotīti āha <hi rend="bold">‘‘citta…pe… khīla’’</hi>nti. <hi rend="bold">Nappatīto</hi>ti pītisukhādīhi na abhigato na upagato. Tenāha <hi rend="bold">‘‘na abhisaṭo’’</hi>ti.</p>

<p rend="bodytext"><hi rend="bold">Yena duṭṭhoti ca kupitoti ca vutto</hi>ti ettha yena duṭṭhoti ca vutto yena kupitoti ca vutto, taṃ <hi rend="bold">mātikāya</hi>ñca <hi rend="bold">padabhājane</hi> (pārā. 386) ca vuttaṃ ubhayampetanti yojetabbaṃ. <hi rend="bold">Dvīhī</hi>ti ‘‘tena ca kopena, tena ca dosenā’’ti vuttakopadosapadehi dvīhi, atthato pana dvīhipi dosova dassitoti āha <hi rend="bold">‘‘saṅkhārakkhandhameva dassetī’’</hi>ti. <hi rend="bold">Yāyā</hi>ti anattamanatāya.</p>

<p rend="bodytext"><hi rend="bold">Na cuditakavasenā</hi>ti yadi cuditakavasenāpi amūlakaṃ adhippetaṃ siyā, amūlakaṃ nāma anajjhāpannanti padabhājanaṃ vadeyyāti adhippāyo. <hi rend="bold">Yaṃ pārājika</hi>nti bhikkhuno anurūpesu ekūnavīsatiyā pārājikesu aññataraṃ. <hi rend="bold">Padabhājane</hi> (pārā. 386) pana <hi rend="bold">bhikkhuvibhaṅge</hi> āgatāneva gahetvā ‘‘catunnaṃ aññatarenā’’ti vuttaṃ. <hi rend="bold">Etaṃ idha appamāṇa</hi>nti etaṃ āpannānāpannataṃ idhānuddhaṃsane <pb ed="M" n="1.0284" /> āpattiyā anaṅgaṃ, āpattiṃ pana āpanne vā anāpanne vā puggale ‘‘anāpanno eso suddho’’ti suddhasaññāya vā vimatiyā vā cāvanādhippāyova idha aṅganti adhippāyo.</p>

<p rend="bodytext"><hi rend="bold">Tathevā</hi>ti pasādasotena, dibbasotena vāti imamatthaṃ atidisati. Diṭṭhānusāreneva samuppannā parisaṅkāva <hi rend="bold">diṭṭhaparisaṅkitaṃ</hi> nāma. Evaṃ sesesupi. <hi rend="bold">‘‘Adisvā vā’’</hi>ti idaṃ ukkaṭṭhavasena vuttaṃ, disvā pakkantesupi doso natthiyeva. <hi rend="bold">Imesa</hi>nti imehi. <hi rend="bold">Karissantī</hi>ti tasmiṃ khaṇe uppajjanākāradassanaṃ, pacchā pana ettakena kālena kataṃ vāti saṅkāya codeti. Na hi karissantīti codanā atthi. <hi rend="bold">‘‘Ariṭṭhaṃ pīta’’</hi>nti idaṃ mukhe surāgandhavāyananimittadassanaṃ. Ariṭṭhañhi surāsadisavaṇṇagandhaṃ kappiyabhesajjaṃ.</p>

<p rend="bodytext"><hi rend="bold">Diṭṭhaṃ atthi samūlaka</hi>ntiādīsu ajjhācārassa sambhavāsambhavānaṃ mūlāmūlabhāvadassanaṃ. <hi rend="bold">Atthi saññāsamūlaka</hi>ntiādi pana diṭṭhasaññāya sambhavāsambhavānaṃ mūlāmūlabhāvadassanaṃ. <hi rend="bold">Disvāva diṭṭhasaññī hutvā codetī</hi>ti ettha yaṃ codeti, tato aññaṃ puggalaṃ vītikkamantaṃ, paṭicchannokāsato nikkhamantaṃ vā disvā ‘‘ayaṃ so’’ti saññāya codentopi saṅgayhati. Esa nayo sutādīsupi. <hi rend="bold">Samūlakena vā saññāsamūlakena vā</hi>ti ettha pārājikamāpannaṃ diṭṭhādimūlakena ca ‘‘ayaṃ āpanno’’ti asuddhasaññāya codento samūlakena codeti nāma. Saññāsamūlakatte eva anāpattisambhavato āpanne vā anāpanne vā puggale āpannasaññī diṭṭhādīsu <pb ed="V" n="1.0249" />, adiṭṭhādīsu vā mūlesu diṭṭhasutādisaññī tena diṭṭhādimūlakena taṃ puggalaṃ codento saññāsamūlakena codeti nāma. Imesaṃ anāpatti, vuttavipariyāyena āpattivāre attho veditabbo.</p>

<p rend="bodytext"><hi rend="bold">Samīpe ṭhatvā</hi>ti hatthavikāravacīghosānaṃ codanāvasena pavattiyamānānaṃ dassanasavanūpacāre ṭhatvāti attho. Keci pana ‘‘dvādasahatthabbhantare ṭhatvā’’ti (sārattha. ṭī. 2.385-386) vadanti, taṃ na yuttaṃ. Parato byatirekato anāpattiṃ dassentena ‘‘dūtaṃ vā paṇṇaṃ vā sāsanaṃ vā pesetvā’’ti ettakameva vuttaṃ, na pana ‘‘dvādasahatthaṃ muñcitvā codentassa sīsaṃ na etī’’ti vuttaṃ. <hi rend="bold">Vācāya vācāyā</hi>ti sakiṃ āṇattassa sakalampi divasaṃ vadato vācāya <pb ed="M" n="1.0285" /> vācāya codāpakasseva āpatti. <hi rend="bold">Sopī</hi>ti āṇattopi. Tassa ca ‘‘mayāpi diṭṭha’’ntiādiṃ avatvāpi ‘‘amūlaka’’nti saññāya cāvanādhippāyena ‘‘tvaṃ pārājikaṃ dhammaṃ ajjhāpannosī’’ti idameva vācaṃ parassa vacanaṃ viya akatvā sāmaññato vadantassāpi saṅghādiseso eva. Satipi pana anuddhaṃsanādhippāye ‘‘asukena evaṃ vutta’’nti parena vuttameva vadantassa natthi saṅghādiseso. Sace pana parena avuttampi vuttanti vadati, āpatti eva.</p>

<p rend="bodytext"><hi rend="bold">Sambahulā sambahule sambahulehi vatthūhī</hi>ti ettha <hi rend="bold">sambahule</hi>ti cuditakabahuttaniddesena purimesu tīsu vāresu cuditakabahuttenāpi vārabhedasabbhāvaṃ ñāpeti. Ekasmiñhi cuditakavatthucodakabhedena idaṃ catukkaṃ vuttaṃ, cuditakabahuttenāpi catukkantaraṃ labbhatīti aṭṭhakaṃ hoti eva.</p>

<p rend="bodytext">Amūlakacodanāpasaṅgena samūlakacodanālakkhaṇādiṃ dassetuṃ <hi rend="bold">‘‘codetuṃ pana ko labhatī’’</hi>tiādi āraddhaṃ. <hi rend="bold">Bhikkhussa sutvā codetī</hi>tiādi suttaṃ yasmā ye codakassa aññesaṃ vipattiṃ pakāsenti, tepi tasmiṃ khaṇe codakabhāve ṭhatvāva pakāsenti, tesañca vacanaṃ gahetvā itaropi yasmā codetuñca asampaṭicchantaṃ tehi titthiyasāvakapariyosānehi paṭhamacodakehi sampaṭicchāpetuñca labhati, tasmā idha sāvakabhāvena uddhaṭanti veditabbaṃ.</p>

<p rend="bodytext"><hi rend="bold">Dūtaṃ vā</hi>tiādīsu ‘‘tvaṃ evaṃ gantvā codehī’’ti dūtaṃ vā pesetvā yo codetuṃ sakkoti, tassa paṇṇaṃ, mūlasāsanaṃ vā pesetvā. <hi rend="bold">Samayenā</hi>ti pakatiyā jānanakkhaṇe.</p>

<p rend="bodytext"><hi rend="bold">Garukānaṃ dvinna</hi>nti pārājikasaṅghādisesānaṃ. <hi rend="bold">Micchādiṭṭhi</hi> nāma ‘‘natthi dinna’’ntiādinayappavattā (ma. ni. 1.445; 2.94, 95, 225; 3.91, 116, 136; saṃ. ni. 3.210) dasavatthukā <pb ed="V" n="1.0250" /> diṭṭhi, sassatucchedasaṅkhātaṃ antaṃ gaṇhāpakadiṭṭhi <hi rend="bold">antaggāhikā</hi> nāma. <hi rend="bold">Ājīvahetu paññattānaṃ channa</hi>nti ājīvahetupi āpajjitabbānaṃ uttarimanussadhammapārājikaṃ (pārā. 195), sañcaritte (pārā. 301, 302) saṅghādiseso, ‘‘yo te vihāre vasati, so arahā’’ti (pārā. 220) pariyāyena thullaccayaṃ, bhikkhussa paṇītabhojanaviññattiyā pācittiyaṃ (pāci. 257), bhikkhuniyāpaṇītabhojanaviññattiyā <pb ed="M" n="1.0286" /> pāṭidesanīyaṃ (pāci. 1236), sūpodanaviññattiyā (pāci. 612-613) dukkaṭanti imesaṃ <hi rend="bold">parivāre</hi> (pari. 287) vuttānaṃ channaṃ. Na hetā āpattiyo ājīvahetu eva paññattā sañcarittādīnaṃ aññathāpi āpajjitabbato. Ājīvahetupi etāsaṃ āpajjanaṃ sandhāya evaṃ vuttaṃ, ājīvahetupi paññattānanti attho. Na kevalañca etā eva, aññāpi adinnādānakuladūsanapāṇavadhavejjakammādivasena ājīvahetu āpajjitabbāpi santi, tā pana āpattisabhaāgatāya pārājikādīsu chasu eva saṅgayhantīti visuṃ na vuttāti veditabbā.</p>

<p rend="bodytext"><hi rend="bold">Ettāvatā pana sīsaṃ na etī</hi>ti saṅghādisesaṃ sandhāya vuttaṃ, codanā pana katā eva hoti. <hi rend="bold">Tiṃsānī</hi>ti tiṃsaṃ etesamatthīti tiṃsāni, tiṃsādhikānīti vuttaṃ hoti. <hi rend="bold">Navutānī</hi>ti etthāpi eseva nayo.</p>

<p rend="bodytext"><hi rend="bold">Attādānaṃ ādātukāmenā</hi>ti ettha attanā ādātabbato diṭṭhādimūlakehi gahetabbato parassa vipphandituṃ adatvā paggaṇhanato attādānanti codanā vuccati, taṃ ādātukāmena, codanaṃ kattukāmenāti attho.</p>

<p rend="bodytext"><hi rend="bold">Ubbāhikāyā</hi>ti ubbahanti viyojenti etāya alajjīnaṃ tajjaniṃ vā kalahaṃ vāti ubbāhikā, saṅghasammuti, tāya. Vinicchinanaṃ nāma tāya sammatabhikkhūhi vinicchananameva. Alajjussannāya hi parisāya <hi rend="bold">samathakkhandhake</hi> (cūḷava. 227) āgatehi dasaṅgehi samannāgatā dve tayo bhikkhū tattheva vuttāya ñattidutiyakammavācāya sammannitabbā, tehi ca sammatehi visuṃ vā nisīditvā, tassā eva vā parisāya ‘‘aññehi na kiñci kathetabba’’nti sāvetvā taṃ adhikaraṇaṃ vinicchitabbaṃ.</p>

<p rend="bodytext"><hi rend="bold">Kimhī</hi>ti kismiṃ vatthusmiṃ, kataravipattiyanti attho. <hi rend="bold">‘‘Kimhi naṃ nāmā’’</hi>ti idaṃ ‘‘katarāya vipattiyā etaṃ codesī’’ti yāya kāyaci viññāyamānāya bhāsāya vuttepi codakassa vinaye apakataññutāya ‘‘sīlācāradiṭṭhiājīvavipattīsu katarāyāti maṃ pucchatī’’ti <pb ed="V" n="1.0251" /> ñātuṃ asakkontassa pucchā, na pana kimhītiādipadatthamattaṃ ajānantassa. Na hi anuvijjako codakaṃ bālaṃ aparicitabhāsāya ‘‘kimhi na’’nti pucchati. <hi rend="bold">‘‘Kimhi nampi na jānāsī’’</hi>ti idampi vacanamattaṃ sandhāya vuttaṃ na hoti, ‘‘kataravipattiyā’’ti <pb ed="M" n="1.0287" /> vutte ‘‘asukāya vipattiyā’’ti vattumpi na jānāsīti vacanassa adhippāyameva sandhāya vuttanti gahetabbaṃ. Teneva vakkhati ‘‘bālassa lajjissa nayo dātabbo’’ti vatvā ca ‘‘kimhi naṃ codesīti sīlavipattiyā’’tiādi adhippāyappakāsanameva nayadānaṃ vuttaṃ, na pana kimhi-naṃ-padānaṃ pariyāyamattadassanaṃ. Na hi bālo ‘‘kataravipattiyaṃ naṃ codesī’’ti imassa vacanassa atthe ñātepi vipattippabhedanaṃ, attanā codiyamānaṃ vipattisarūpañca jānituṃ sakkoti, tasmā teneva ajānanena alajjī apasādetabbo. ‘‘Kimhi na’’nti idampi upalakkhaṇamattaṃ, aññena vā yena kenaci ākārena aviññutaṃ pakāsetvā vissajjetabbova.</p>

<p rend="bodytext">‘‘Dummaṅkūnaṃ puggalānaṃ niggahāyā’’tiādivacanato (pārā. 39; pari. 2) <hi rend="bold">‘‘alajjīniggahatthāya…pe… paññatta’’</hi>nti vuttaṃ. <hi rend="bold">Ehitī</hi>ti <hi rend="bold">hi</hi>-kāro ettha āgamo daṭṭhabbo, āgamissatīti attho. <hi rend="bold">Diṭṭhasantānenā</hi>ti diṭṭhaniyāmena. <hi rend="bold">Alajjissa paṭiññāya eva kātabba</hi>nti vacanapaṭivacanakkameneva dose āvibhūtepi alajjissa ‘‘asuddhoha’’nti dosasampaṭicchanapaaññāya eva āpattiyā kātabbanti attho. Keci pana ‘‘alajjissa etaṃ natthīti suddhapaṭiññāya eva anāpattiyā kātabbanti ayamettha attho saṅgahito’’ti vadanti, taṃ na yuttaṃ anuvijjakasseva niratthakattāpattito codakeneva alajjipaṭiññāya ṭhātabbato. Dosāpagamapaṭiññā eva hi idha paṭiññāti adhippetā. Teneva vakkhati ‘‘etampi natthīti paṭiññaṃ na detī’’tiādi (pārā. aṭṭha. 2.385-386).</p>

<p rend="bodytext"><hi rend="bold">Tadatthadīpanattha</hi>nti alajjissa dose āvibhūtepi tassa dosāpagamapaṭiññāya eva kātabbatādīpanatthaṃ. Vivādavatthusaṅkhāte atthe paccatthikā <hi rend="bold">atthapaccatthikā. Saññaṃ datvā</hi>ti nesaṃ kathāpacchedatthaṃ, abhimukhakaraṇatthañca saddaṃ katvā. <hi rend="bold">Vinicchinituṃ ananucchaviko</hi>ti ‘‘asuddho’’ti saññāya codakapakkhe paviṭṭhattā anuvijjakabhāvato bahibhūtattā anuvijjituṃ asakkuṇeyyataṃ sandhāya vuttaṃ. Sandehe eva hi sati anuvijjituṃ sakkā, asuddhadiṭṭhiyā pana sati cuditakena vuttaṃ sabbaṃ asaccatopi paṭibhāti, kathaṃ tattha anuvijjanā siyāti.</p>

<p rend="bodytext"><hi rend="bold">‘‘Tathā</hi><pb ed="M" n="1.0288" /><hi rend="bold">nāsitakova bhavissatī’’</hi>ti iminā vinicchayaṃ adatvā saṅghato viyojanaṃ nāma liṅganāsanā viya ayampi eko nāsanappakāroti dasseti. <hi rend="bold">Viraddhaṃ hotī</hi>ti sañcicca āpattiṃ <pb ed="V" n="1.0252" /> sahasā āpanno hoti. <hi rend="bold">‘‘Ādito paṭṭhāya alajjī nāma natthī’’</hi>ti idaṃ ‘‘pakkhānurakkhaṇatthāya paṭiññaṃ na detī’’ti imassa alajjilakkhaṇasambhavassa kāraṇavacanaṃ. Paṭicchāditakālato paṭṭhāya alajjī nāma eva, purimo lajjibhāvo na rakkhatīti attho. <hi rend="bold">Paṭiññaṃ na detī</hi>ti sace mayā katadosaṃ vakkhāmi, mayhaṃ anuvattakā bhijjissantīti paṭiññaṃ na deti. <hi rend="bold">Ṭhāne na tiṭṭhatī</hi>ti lajjiṭṭhāne na tiṭṭhati, kāyavācāsu vītikkamo hoti evāti adhippāyo. Tenāha <hi rend="bold">‘‘vinicchayo na dātabbo’’</hi>ti, pubbe pakkhikānaṃ paṭiññāya vūpasamitassāpi adhikaraṇassa duvūpasantatāya ayampi tathā nāsitakova bhavissatīti adhippāyo.</p>

<p rend="bodytext"><hi rend="bold">Cuditakacodakesu paṭipattiṃ ñatvā</hi>ti ‘‘tumhe amhākaṃ vinicchayena tuṭṭhā bhavissathā’’tiādinā vuttaṃ cuditakacodakesu anuvijjakena paṭipajjitabbakammaṃ ñatvā. <hi rend="bold">Vinicchayo majjhe</hi>ti āpattīti vā anāpattīti vā vinicchayapariyosānaanuvijjanānaṃ majjhaṃ nāmāti attho.</p>

<p rend="bodytext">Amūlakampi samūlakaṃ katvā vadantīti āha <hi rend="bold">‘‘dve mūlānī’’</hi>ti. <hi rend="bold">Kālena vakkhāmī</hi>tiādīsu okāsaṃ kārāpetvā vadanto <hi rend="bold">kālena vadati</hi> nāma. Salākaggayāguaggabhikkhācāraṭṭhānādīsu codento <hi rend="bold">akālena vadati</hi> nāma. Dosato vuṭṭhāpetukāmatāya vadanto <hi rend="bold">atthasaṃhitena vadati</hi> nāma. <hi rend="bold">Dosantaro</hi>ti dosacitto. <hi rend="bold">Pannarasasu dhammesū</hi>ti ‘‘parisuddhakāyasamaācāratā, tathā vacīsamācāratā, sabrahmacārīsu mettacittatā, bahussutatā, ubhinnaṃ pātimokkhānaṃ svāgatāditā, kālena vakkhāmī’’tiādinā (pari. 362) vuttapañcadhammā ca kāruññatā, hitesitā, anukampatā, āpattivuṭṭhānatā, vinayapurekkhāratāti (cūḷava. 401) imesu pannarasasu. Tattha <hi rend="bold">‘‘kāruññatā’’</hi>ti iminā karuṇā dassitā. <hi rend="bold">Hitesitā</hi>ti hitagavesanatā. <hi rend="bold">Anukampatā</hi>ti tena hitena saṃyojanatā, imehi dvīhipi mettā dassitā. <hi rend="bold">Āpattivuṭṭhānatā</hi>ti suddhante patiṭṭhāpanatā. Vatthuṃ codetvā sāretvā paṭiññaṃ āropetvā yathāpaṭiññāya kammakaraṇaṃ <hi rend="bold">vinayapurekkhāratā</hi> nāma.</p>

<p rend="bodytext"><hi rend="bold">Adhikaraṇaṭṭhenā</hi>ti <pb ed="M" n="1.0289" /> adhikātabbaṭṭhena, samathehi vūpasametabbaṭṭhenāti attho. <hi rend="bold">Taṃ nānattaṃ dassetu</hi>nti idha anadhippetampi atthuddhāravasena taṃ nānattaṃ dassetunti adhippāyo. Teneva vakkhati ‘‘sesāni atthuddhāravasena vuttānī’’ti (pārā. aṭṭha. 2.385-386). <hi rend="bold">Yaṃ adhikiccā</hi>tiādinā adhikaraṇasaddassa kammasādhanatā vuttā.</p>

<p rend="bodytext"><hi rend="bold">Gāha</hi>nti <pb ed="V" n="1.0253" /> ‘‘asukaṃ codessāmī’’ti manasā codanākārassa gahaṇaṃ. <hi rend="bold">Cetana</hi>nti ‘‘codessāmī’’ti uppannacittabyāpārasaṅkhātaṃ cittakammaṃ. <hi rend="bold">Akkhanti</hi>nti cuditakassa vipattiṃ disvā uppannaṃ kodhaṃ asahanaṃ, tathā pavattaṃ vā yaṃ kiñci cittacetasikarāsiṃ. <hi rend="bold">Vohāra</hi>nti codanāvasappavattavacanaṃ. <hi rend="bold">Paṇṇatti</hi>nti codanāvasappavattaṃ manasā parikappitaṃ nāmapaṇṇattiṃ. <hi rend="bold">Attādānaṃ gahetvā</hi>ti codanaṃ manasā gahetvā. <hi rend="bold">Taṃ adhikaraṇa</hi>nti taṃ gāhalakkhaṇaṃ adhikaraṇaṃ. <hi rend="bold">Nirujjhati</hi> cetanāya khaṇikattā, sā ca samathappattā hotīti evamettha aniṭṭhappasaṅgo veditabbo. Evaṃ uparipi <hi rend="bold">‘‘tuṇhī hotī’’</hi>ti iminā vohāravacanassa nirodhaṃ dasseti. Tenāha <hi rend="bold">‘‘taṃ adhikaraṇaṃ samathappattaṃ bhavissatī’’</hi>ti. ‘‘Tasmā paṇṇatti adhikaraṇa’’nti aṭṭhakathāsu katasanniṭṭhānaṃ dassetvā idāni tassāpi ekaccehi paṭikkhittabhāvaṃ dassetvā puna tampi paṭisedhetvā aṭṭhakathāsu vuttapaṇṇattiyā eva adhikaraṇataṃ samatthetuṃ <hi rend="bold">‘‘taṃ paneta’’</hi>ntiādimāha. Tattha <hi rend="bold">taṃ paneta</hi>nti paṇṇatti adhikaraṇanti etaṃ gahaṇaṃ virujjhatīti sambandho. Pārājikādiāpatti ekantaakusalasabhāvā vā abyākatasabhāvā vā hotīti saññāya <hi rend="bold">‘‘methunadhammapārājikāpattī’’</hi>tiādikaṃ suttaṃ paṇṇattiadhikaraṇavādena virujjhatīti dassetuṃ uddhaṭaṃ. Tenāha <hi rend="bold">‘‘na hi te…pe… accantaakusalattā’’</hi>tiādi. <hi rend="bold">Te</hi>ti aṭṭhakathācariyā.</p>

<p rend="bodytext"><hi rend="bold">Amūlakañceva taṃ adhikaraṇa</hi>nti ettha amūlakapārājikameva adhikaraṇa-saddena adhippetanti dassetuṃ <hi rend="bold">‘‘yañceta’’</hi>ntiādi vuttaṃ. <hi rend="bold">Yasmā panā</hi>tiādi pana idhādhippetāya amūlakapārājikāpattiyā eva paṇṇattibhāvo yujjatīti dassetuṃ āraddhaṃ. Tattha <hi rend="bold">yāya paṇṇattiyā</hi>ti sabhāvato parisuddhepi puggale ‘‘pārājiko’’tiādinā codakena pavattitaṃ nāmapaṇṇattiṃ sandhāya vadati. <hi rend="bold">Paññatto</hi>ti kathito. <hi rend="bold">Adhikaraṇe pavattattā</hi>ti avijjamānepi <pb ed="M" n="1.0290" /> manasā āropitamatte āpattādhikaraṇe vācakabhāvena pavattattā.</p>

<p rend="bodytext">Evaṃ nāmapaṇṇattivasena imasmiṃ sikkhāpade āpattādhikaraṇassa paññattibhāvaṃ dassetvā idāni atthapaṇṇattivasenāpi dassetuṃ <hi rend="bold">‘‘yasmā vāya’’</hi>ntiādi vuttaṃ. <hi rend="bold">Paññattimattamevā</hi>ti avijjamānassa vijjamānākārena manasā āropitaatthapaṇṇattimattamevāti attho. <hi rend="bold">Tañca kho idhevā</hi>ti tañca yathāvuttapariyāyena paṇṇattiyā adhikaraṇattaṃ idheva imasmiṃ eva sikkhāpade. <hi rend="bold">Eke</hi>ti keci. <hi rend="bold">Taṃ na yutta</hi>nti yaṃ ekaccehi aṭṭhakathāsu vuttaṃ, adhikaraṇassa paṇṇattibhāvaṃ nisedhetvā kusalādiparamatthabhāvaṃ sādhetuṃ ‘‘taṃ panetaṃ methunadhammapārājikāpattī’’tiādinā papañcato dassito, taṃ na yuttanti attho. Tattha kāraṇamāha <hi rend="bold">‘‘ādikammikassā’’</hi>tiādinā, tena ca tasmiṃ vāde yadi āpatti nāma akusalā vā abyākatā vā bhaveyya, kathaṃ ādikammikassa <pb ed="V" n="1.0254" /> anāpatti bhaveyya? Tassāpi akusalādīnaṃ uppannattā bhagavato sikkhāpadapaññattito paṭṭhāya yāva āpattītipi na sakkā vattuṃ, methunādīsu akusalādīnaṃ sikkhāpadapaññattito pubbepi samuppattito. Tato eva anupasampannānampi āpattippasaṅgo, gilānādīnaṃ uppannattā anupaññattiyāpi anāpattiabhāvappasaṅgo ca siyā. Atha mataṃ ‘‘na kevalaṃ akusalādi eva, atha kho bhagavatā paṭikkhittabhāvaṃ jānantassa samuppajjamānā eva akusalādayo āpattī’’ti, tampi asāraṃ, sikkhāpadapaññattiṃ ajānitvā vītikkamantassa methunādīsu anāpattippasaṅgato, akusalādisabhāvāya ca āpattiyā ekapayogādīsu ekattādipi na siyā. Na hi sakalampi divasaṃ itthiṃ kāyato amocetvā phusantassa ekamevākusalaṃ uppajjati, bahū vā itthiyo phusitvā apagacchantassa bahūni, yenāpattiyā ekattaṃ, bahuttaṃ vā siyāti evamādikaṃ ayuttiṃ saṅgahetvā dassitanti veditabbaṃ.</p>

<p rend="bodytext">Tattha <hi rend="bold">vatthuñcā</hi>ti vītikkamo. Tañhi āpattisammutipaññāpanassa okāsaṭṭhena ‘‘vatthū’’ti vuccati. <hi rend="bold">Gotta</hi>nti adinnādānādito buddhisaddanivattanaṭṭhena parikappitasāmaññākāro gottaṃ. <hi rend="bold">Nāma</hi>nti avijjamānanāmapaññatti. <hi rend="bold">Tassa pana pārājika</hi>nti nāmassa atthabhūtā āpatti atthapaññatti evāti daṭṭhabbaṃ <pb ed="M" n="1.0291" />. Yaṃ pana ‘‘vivādādhikaraṇaṃ siyā kusala’’ntiādi (cūḷava. 220; pari. 303), ‘‘āpattādhikaraṇaṃ siyā akusala’’ntiādi (cūḷava. 222) ca suttaṃ tehi samuddhaṭaṃ, tampi na vivādādīnaṃ kusalādibhāvassa pariyāyadesitattāti yaṃ ettha vattabbaṃ, taṃ heṭṭhā paṭhamapārājikasamuṭṭhānādivaṇṇanāya <hi rend="bold">sāratthadīpaniyaṃ</hi> viraddhaṭṭhānasodhanatthaṃ vitthārato vuttanti tattheva taṃ gahetabbaṃ, sāratthadīpanīkārakassa akusalādirūpāva āpattīti laddhi, teneva so idhāpi ‘‘tasmā paṇṇattiadhikaraṇanti aṭṭhakathāsu katasanniṭṭhānaṃ dassetvā idāni tampi na yuttanti dassetuṃ ‘taṃ paneta’ntiādimāhā’’ti (sārattha. ṭī. 2.385-386) evaṃ attano laddhiṃ aṭṭhakathācariyassapi laddhiṃ katvā ganthavirodhampi anoloketvā dassesi. Na hettha buddhaghosācariyo aṭṭhakathāvādaṃ ayuttanti dassetuṃ ‘‘taṃ paneta’’ntiādimārabhi ‘‘paṇṇattimattameva āpattādhikaraṇanti veditabba’’nti sayameva upari kathanato, atha kho dulladdhikānaṃ ekaccānaṃ tattha vippaṭipattiṃ dassetvā puna taṃ paṭisedhetukāmo ārabhi, teneva ante ‘‘eke’’ti vuttanti veditabbaṃ. Vivādādīnaṃ kusalādikatte taṃsamathānampi tabbhāvo āpajjati paramatthesu paṇṇattiyā samathāyogāti āha <hi rend="bold">‘‘kusalādisamathehī’’</hi>ti. Paññattisabhāvānameva catunnaṃ adhikaraṇānaṃ samathehi adhikaraṇīyatā, na pana kusalādiparamattharūpānaṃ tesaṃ tesaṃ khaṇikatāya sayameva samathappattitoti heṭṭhā samatthitamatthaṃ nigamanavasena dassentena <hi rend="bold">‘‘iti iminā adhikaraṇaṭṭhenā’’</hi>ti vuttaṃ, tassa yathāvuttanayena <pb ed="V" n="1.0255" /> samathehi adhikaraṇīyatāyāti attho. <hi rend="bold">‘‘Idhekacco’’</hi>ti iminā idhādhippetaṃ vivādaṃ nivatteti.</p>

<p rend="bodytext"><hi rend="bold">Anuvādo</hi>ti vipattīhi upavadanā ceva codanā ca. Tattha upavadanā nāma garahā, akkoso ca. <hi rend="bold">Pañcapī</hi>ti mātikāpariyāpannāpattiyo sandhāya vuttaṃ. <hi rend="bold">Kiccayatā</hi>ti kattabbatā. <hi rend="bold">Sapadānukkamaniddesassā</hi>ti ettha <hi rend="bold">padānukkamaniddeso</hi>ti padabhājanaṃ vuccati, tena sahitassa sikkhāpadassāti attho.</p>

<p rend="bodytext" n="387"><hi rend="paranum">387</hi><hi rend="dot">.</hi><hi rend="bold">Assā</hi>ti kattuatthe sāmivacananti āha <hi rend="bold">‘‘etena codakenā’’</hi>tiādi. <hi rend="bold">Diṭṭhamūlake panā</hi>ti ‘‘diṭṭhassa hoti pārājikaṃ dhammaṃ ajjhāpajjanto’’tiādi <pb ed="M" n="1.0292" /> (pārā. 387) pāḷivāraṃ sandhāya vuttaṃ. Tattha itthiyā saddhiṃ rahonisajjādidassanamattavasena pārājikaṃ dhammaṃ ajjhāpajjanto puggalo tena diṭṭho, na pana maggena maggappaṭipādanādidassanavasena. Yadi hi tena so tathā diṭṭho bhaveyya, asuddhasaññī evāyaṃ tasmiṃ puggale siyā, asuddhasaññāya ca suddhaṃ vā asuddhaṃ vā codentassa saṅghādiseso na siyā ‘‘anāpatti suddhe asuddhadiṭṭhissa, asuddhe asuddhadiṭṭhissā’’tiādivacanato (pārā. 390). Tasmā itthiyā saddhiṃ rahonisajjādimattameva disvāpi ‘‘saddho kulaputto, nāyaṃ pārājikaṃ āpajjatī’’ti tasmiṃ suddhasaññissa vā vematikassa vā ‘‘suto mayā pārājikaṃ dhammaṃ ajjhāpajjanto’’tiādinā niyametvā codentasseva saṅghādiseso, na asuddhasaññissa, tassa pana diṭṭhaṃ sutanti musāvādādipaccayā lahukāpatti evāti veditabbaṃ. Yadi pana so tasmiṃ suddhadiṭṭhicāvanādhippāyopi diṭṭhaṃ rahonisajjādimattameva vadati, adiṭṭhaṃ pana maggenamaggappaṭipādanādipārājikavatthuṃ vā ‘‘assamaṇosī’’tiādikaṃ vā na vadati, tassa anāpatti. Adhikaṃ vadantassa pana āpattiyeva ‘‘adiṭṭhaṃ diṭṭha’’nti (pārā. 386-387) vuttattā. Yo pana diṭṭhena rahonisajjādinā paṭhamapārājikena asuddhasaññī hutvā cāvanādhippāyo adinnādānaṃ ajjhāpajjanto ‘‘diṭṭho’’ti vā ‘‘suto’’ti vā ādiṃ vadati, tassāpi na saṅghādiseso asuddhe asuddhadiṭṭhitāyāti keci vadanti. Aññe pana ‘‘yena pārājikena codeti, tena suddhasaññābhāvā āpattiyevā’’ti vadanti, idaṃ yuttaṃ. Tathā hi vuttaṃ <hi rend="bold">mātikāṭṭhakathāyaṃ</hi> (kaṅkhā. aṭṭha. duṭṭhadosasikkhāpadavaṇṇanā) ‘‘yena pārājikena codeti, taṃ ‘ayaṃ anajjhāpanno’ti ñatvā cāvanādhippāyena…pe… saṅghādiseso’’ti. Iminā nayena sutādimūlakesupi vinicchayo veditabbo. <hi rend="bold">Aññatra āgatesū</hi>ti omasavādādīsu āgatesu. <hi rend="bold">Avassuto</hi>ti <pb ed="V" n="1.0256" /> tīhipi dvārehi pārājikavatthubhūtaduccaritānuvassanena tinto. <hi rend="bold">Kasambujāto</hi>ti kacavarabhūto, nissāroti attho.</p>

<p rend="bodytext"><hi rend="bold">Koṇṭho</hi>ti coro, dussīloti attho. <hi rend="bold">Jeṭṭhabbatiko</hi>ti kāḷakaṇṇidevīvate niyutto titthiyoti vadati, sā kira kāḷakaṇṇisirideviyā jeṭṭhāti vuttā. <hi rend="bold">Yadaggenā</hi>ti yena kāraṇena, yattakenāti attho <pb ed="M" n="1.0293" />. <hi rend="bold">Tadaggenā</hi>ti etthāpi eseva nayo. <hi rend="bold">No kappetī</hi>tiādi vematikabhāvadīpanatthameva vuttanti mahāpadumattherassa adhippāyo.</p>

<p rend="bodytext" n="389"><hi rend="paranum">389</hi><hi rend="dot">.</hi><hi rend="bold">Etthā</hi>ti codanāyaṃ. Tajjanīyādikammaṃ karissāmītiāpattiyā codentassa adhippāyo <hi rend="bold">kammādhippāyo</hi> nāma. Parivāsadānādikkamena āpattito vuṭṭhāpetuṃ āpattiyā codentassa adhippāyo <hi rend="bold">vuṭṭhānādhippāyo</hi>. Uposathaṃ, pavāraṇaṃ vā saṅghe kātuṃ adānatthāya āpattiyā codayato adhippāyo <hi rend="bold">uposathapavāraṇaṭṭhapanādhippāyo. Asammukhā…pe… dukkaṭa</hi>nti anuddhaṃsentassapi akkosantassapi dukkaṭaṃ.</p>

<p rend="bodytext"><hi rend="bold">Sabbatthevā</hi>ti sabbāsu aṭṭhakathāsu. Uposathapavāraṇānaṃ ñattikammabhāvato ñattiyā vattamānāya eva uposathapavāraṇaṭṭhapanaṃ hoti, na niṭṭhitāya, sā ca yya-kāre patte niṭṭhitā nāma hotīti āha <hi rend="bold">‘‘yya-kāre patte na labbhatī’’</hi>ti.</p>

<p rend="bodytext"><hi rend="bold">Anupāsako</hi>ti upāsakopi so bhikkhu na hoti saraṇagamanassāpi paṭippassaddhattāti vadanti. <hi rend="bold">‘‘Anodissa dhammaṃ kathentassā’’</hi>ti iminā odissa kathentena okāsaṃ kāretabbanti dasseti. <hi rend="bold">Āpattiṃ desetvā</hi>ti okāsākārāpanāpattiṃ desetvā. Yaṃ codeti, tassa upasampannoti saṅkhyupagamanaṃ, tasmiṃ suddhasaññitā vematikatā vā, yena pārājikena codeti, tassa diṭṭhādivasena amūlakatā, cāvanādhippāyena ‘‘tvaṃ pārājiko’’tiādinā niyametvā sammukhā codanā codāpanā, tassa taṅkhaṇavijānananti imānettha pañca aṅgāni.</p>

<p rend="centre">Paṭhamaduṭṭhadosasikkhāpadavaṇṇanā niṭṭhitā.</p>

<p rend="title">9. Dutiyaduṭṭhadosasikkhāpadavaṇṇanā</p>

<p rend="bodytext" n="391"><hi rend="paranum">391</hi><hi rend="dot">.</hi> Navame <hi rend="bold">mettiyaṃ bhikkhuni</hi>nti liṅganāsanāya nāsitāyapi tassā bhūtapubbavohāraṃ gahetvā <pb ed="V" n="1.0257" /> vuttaṃ. <hi rend="bold">Aññabhāgassā</hi>ti therassa manussajātibhikkhubhāvato aññassa tiracchānajātichagalakabhāvasaṅkhātassa koṭṭhāsassa. <hi rend="bold">Ida</hi>nti sāmaññato napuṃsakaliṅgena vuttaṃ, ayaṃ <pb ed="M" n="1.0294" /> chagalakoti attho. <hi rend="bold">Aññabhāgo</hi>ti yathāvuttatiracchānajātichagalakabhāvasaṅkhāto añño koṭṭhāso, aññabhāgassa idanti aññabhāgiyanti paṭhamaviggahassa attho, aññabhāgamatthīti dutiyaviggahassa, dvīhipi chagalakova vutto. Idāni dvīhipi viggahehi vuttamevatthaṃ vitthārato dassento <hi rend="bold">‘‘yo hi so’’</hi>tiādimāha. Tattha yo hi so chagalako vutto, so aññassa bhāgassa hotīti ca aññabhāgiyasaṅkhyaṃ labhatīti ca yojanā. Dutiyaviggahassa atthaṃ dassetuṃ <hi rend="bold">‘‘so vā’’</hi>tiādi vuttaṃ. <hi rend="bold">Adhikaraṇanti veditabbo</hi>ti etthāpi yo hi so ‘‘dabbo mallaputto nāmā’’ti chagalako vutto, soti ānetvā sambandhitabbaṃ. <hi rend="bold">Tañhi sandhāyā</hi>ti ‘‘dabbo’’ti nāmakaraṇassa adhiṭṭhānabhūtaṃ chagalakaṃ sandhāya. <hi rend="bold">Te bhikkhū</hi>ti te anuyuñjantā bhikkhū. Āpattiyāpi puggalādhiṭṭhānattā <hi rend="bold">‘‘puggalānaṃyeva lesā’’</hi>ti vuttaṃ.</p>

<p rend="bodytext" n="393"><hi rend="paranum">393</hi><hi rend="dot">.</hi><hi rend="bold">Yā ca sā avasāne…pe… codanā vuttā</hi>ti ‘‘bhikkhu saṅghādisesaṃ ajjhāpajjanto diṭṭho hoti saṅghādisese saṅghādisesadiṭṭhi hoti, tañce pārājikena codetī’’tiādiṃ (pārā. 407) codanābhedaṃ sandhāya vadati. Sattannampi āpattīnaṃ paccekaṃ pārājikattādisāmaññepi methunādinnādānādivatthuto, rāgadosattādisabhāvato ca visabhāgatāpi atthīti āha <hi rend="bold">‘‘yasmā pana…pe… na hotī’’</hi>ti.</p>

<p rend="bodytext"><hi rend="bold">Vuttanayenevā</hi>ti ‘‘sabhāgavisabhāgavatthuto’’tiādinā (pārā. aṭṭha. 2.393) vuttanayena. Kammalakkhaṇaṃ, taṃmanasikāro ca avipannakammassa nimittato phalūpacārena kammanti vuccatīti āha <hi rend="bold">‘‘taṃ nissāya uppajjanato’’</hi>ti. Parivāsādiṃ nissāya mānattādīnaṃ uppajjanato <hi rend="bold">‘‘purimaṃ purima’’</hi>ntiādi vuttaṃ.</p>

<p rend="bodytext" n="395"><hi rend="paranum">395</hi><hi rend="dot">.</hi><hi rend="bold">Savatthukaṃ katvā</hi>ti puggalādhiṭṭhānaṃ katvā. <hi rend="bold">Dīghādino</hi>ti dīgharassādiliṅgassa. <hi rend="bold">Diṭṭhādino</hi>ti diṭṭhapubbādino.</p>

<p rend="bodytext" n="408"><hi rend="paranum">408</hi><hi rend="dot">.</hi><hi rend="bold">Evaṃ tathāsaññī</hi>ti aññassa methunādikiriyaṃ disvā ‘‘ayaṃ so’’ti evaṃ tathāsaññī. Aṅgāni paṭhamaduṭṭhadose vuttasadisāni, idha pana kiñcidesaṃ lesamattaṃ upādiyanā adhikā.</p>

<p rend="centre">Dutiyaduṭṭhadosasikkhāpadavaṇṇanā niṭṭhitā.</p>

<p rend="title">10. Paṭhamasaṅghabhedasikkhāpadavaṇṇanā</p>

<p rend="bodytext" n="410"><hi rend="paranum">410</hi><hi rend="dot">.</hi> Dasame <pb ed="M" n="1.0295" /><pb ed="V" n="1.0258" /><hi rend="bold">bahūna</hi>nti dubbalatāya araññādisevāya cittaṃ samāhitaṃ kātuṃ asakkontānaṃ. Dukkhassantakiriyāya tasmiṃ attabhāve buddhavacanaggahaṇadhāraṇādisaṅkhātaṃ byañjanapadameva paramaṃ assa, na maggalābhoti <hi rend="bold">padaparamo. Abhisambhuṇitvā</hi>ti nipphādetvā. Dhammato apetaṃ <hi rend="bold">uddhammaṃ. Paṭikkhittamevā</hi>ti ‘‘na, bhikkhave, asenāsanikena vassaṃ upagantabba’’nti (mahāva. 204) vacanato vuttaṃ, idameva vacanaṃ sandhāya pāḷiyampi <hi rend="bold">‘‘aṭṭha māse’’</hi>tiādi (pārā. 409) vuttaṃ.</p>

<p rend="bodytext"><hi rend="bold">Tīhi koṭīhī</hi>ti asuddhamūlehi. Ettha ca bhikkhūnaṃ catūsu kulesu pakkapiṇḍiyālopabhojananissitatāya, macchamaṃsabhojanavirahitassa ca kulassa dullabhatāya tattha laddhesu bhattabyañjanesu macchamaṃsasaṃsaggasaṅkāya, dunnivāraṇatāya ca bhikkhūnaṃ sarīrayāpanampi na siyāti bhagavatā macchamaṃsaṃ sabbathā appaṭikkhipitvā tīhi koṭīhi aparisuddhameva paṭikkhittaṃ. Yadi hi taṃ bhagavā sabbathā paṭikkhipeyya, bhikkhū maramānāpi macchādisaṃsaggasaṅkitaṃ bhattaṃ na bhuñjeyyuṃ, tato taṇḍuladhaññādiṃ paṭiggahetvā nidahitvā sayaṃ pacitvā bhuñjituṃ tadupakaraṇabhūtaṃ dāsidāsaṃ, udukkhalamusalādikañca bhikkhūnaṃ pattādi viya avassaṃ gahetuṃ anujānitabbaṃ siyāti titthiyānaṃ viya gahaṭṭhāvāso eva siyā, na bhikkhuāvāsoti veditabbaṃ. <hi rend="bold">Jālaṃ</hi> macchabandhanaṃ. <hi rend="bold">Vāgurā</hi> migabandhanī. <hi rend="bold">Kappatī</hi>ti yadi tesaṃ vacanena saṅkā na vattati, vaṭṭati, na taṃ vacanaṃ lesakappaṃ kātuṃ vaṭṭati. Teneva vakkhati ‘‘yattha ca nibbematiko hoti, taṃ sabbaṃ kappatī’’ti.</p>

<p rend="bodytext"><hi rend="bold">Pavattamaṃsa</hi>nti āpaṇādīsu pavattaṃ vikkāyikaṃ matamaṃsaṃ. <hi rend="bold">Bhikkhūnaṃyeva atthāya akata</hi>nti ettha aṭṭhānappayutto eva-saddo, bhikkhūnaṃ atthāya akatamevāti sambandhitabbaṃ, tasmā bhikkhūnañca maṅgalādīnañcāti missetvā katampi na vaṭṭatīti veditabbaṃ. Keci pana yathāṭhitavasena avadhāraṇaṃ gahetvā ‘‘vaṭṭatī’’ti vadanti, taṃ na sundaraṃ. <hi rend="bold">‘‘Vatta’’</hi>nti iminā āpatti natthīti dasseti.</p>

<p rend="bodytext"><hi rend="bold">Kappa</hi>nti asaṅkheyyakappaṃ, ‘‘āyukappa’’ntipi (sārattha. ṭī. 2.410) keci. Mahākappassa hi catutthabhāgo asaṅkheyyakappo, tato vīsatimo bhāgo saṅghabhedakassa <pb ed="M" n="1.0296" /> āyukappanti vadanti, taṃ aṭṭhakathāsu kappaṭṭhakathāya na sameti ‘‘kappavināse eva muccatī’’tiādi (vibha. aṭṭha. 809) <pb ed="V" n="1.0259" /> vacanato. <hi rend="bold">Brahmaṃ puñña</hi>nti seṭṭhaṃ puññaṃ. <hi rend="bold">Kappaṃ saggamhī</hi>ti ettha paṭisandhiparamparāya kappaṭṭhatā veditabbā.</p>

<p rend="bodytext" n="411"><hi rend="paranum">411</hi><hi rend="dot">.</hi><hi rend="bold">Laddhinānāsaṃvāsakenā</hi>ti ukkhittānuvattakabhāvena bhāvappadhānattā niddesassa. <hi rend="bold">Kammanānāsaṃvāsakenā</hi>ti ukkhittabhāvena. ‘‘Bhedāya parakkameyyā’’ti visuṃ vuttattā bhedanasaṃvattanikassa adhikaraṇassa samādāya paggaṇhanato pubbepi pakkhapariyesanādivasena saṅghabhedāya parakkamantassa samanubhāsanakammaṃ kātuṃ vaṭṭatīti veditabbaṃ. Yopi cāyaṃ saṅghabhedo hotīti sambandho.</p>

<p rend="bodytext"><hi rend="bold">Kammenā</hi>ti apalokanādinā. <hi rend="bold">Uddesenā</hi>ti pātimokkhuddesena. <hi rend="bold">Vohārenā</hi>ti tāhi tāhi upapattīhi ‘‘adhammaṃ dhammo’’tiādinā (a. ni. 3.10-39, 42; cūḷava. 352) vohārena, paresaṃ paññāpanenāti attho. <hi rend="bold">Anusāvanāyā</hi>ti attano laddhiyā gahaṇatthameva anu punappunaṃ kaṇṇamūle mantasāvanāya, kathanenāti attho. <hi rend="bold">Salākaggāhenā</hi>ti evaṃ anusāvanāya tesaṃ cittaṃ upatthambhetvā attano pakkhe paviṭṭhabhāvassa saññāṇatthaṃ ‘‘gaṇhatha imaṃ salāka’’nti salākaggāhena. Ettha ca kammameva, uddeso vā saṅghabhede padhānaṃ kāraṇaṃ, vohārādayo pana saṅghabhedassa pubbabhāgāti veditabbā. <hi rend="bold">Abbhussita</hi>nti abbhuggataṃ. <hi rend="bold">Accheyyā</hi>ti vihareyya.</p>

<p rend="bodytext">‘‘Lajjī rakkhissatī’’ti (visuddhi. 1.42; pārā. aṭṭha. 1.45) vacanato āpattibhayena ārocanaṃ lajjīnaṃ eva bhāroti āha <hi rend="bold">‘‘lajjīhi bhikkhūhī’’</hi>ti, alajjissapi anārocentassa āpattiyeva. <hi rend="bold">Appaṭinissajjato dukkaṭa</hi>nti visuṃ visuṃ vadantānaṃ gaṇanāya dukkaṭaṃ. <hi rend="bold">Pahontenā</hi>ti gantuṃ samatthena, icchantenāti attho. Āpatti pana aḍḍhayojanabbhantareneva agilānassa vasena veditabbā.</p>

<p rend="bodytext" n="416"><hi rend="paranum">416</hi><hi rend="dot">.</hi> Ñattiyādīhi dukkaṭādisabbhāvaṃ sandhāya <hi rend="bold">‘‘saṅghādisesena anāpattī’’</hi>ti vuttaṃ. <hi rend="bold">Assā</hi>ti devadattassa. Apaññatte sikkhāpade samanubhāsanakammasseva abhāvato <hi rend="bold">‘‘na hi paññattaṃ sikkhāpadaṃ vītikkamantassā’’</hi>ti vuttaṃ. Sikkhāpadaṃ paññapenteneva hi samanubhāsanakammaṃ anuññātaṃ. <hi rend="bold">Uddissa anuññātato</hi>ti ‘‘anujānāmi, bhikkhave, romanthakassa romanthana’’ntiādiṃ <pb ed="M" n="1.0297" /> (cūḷava. 273) uddissānuññātaṃ sandhāya vadati. <hi rend="bold">Anāpattiya</hi>nti anāpattivāre. <hi rend="bold">Āpattiṃ ropetabbo</hi>ti samanubhāsanāya pācittiyaāpattiṃ ropetabbo. <hi rend="bold">Āpattiyeva na jātā</hi>ti saṅghādisesāpatti na jātā eva.</p>

<p rend="bodytext">‘‘Na <pb ed="V" n="1.0260" /> paṭinissajjāmī’’ti saññāya abhāvena muccanato <hi rend="bold">saññāvimokkhaṃ. Sacittaka</hi>nti ‘‘na paṭinissajjāmī’’ti jānanacittena sacittakaṃ. Yo visaññī vā bhīto vā vikkhitto vā ‘‘paṭinissajjitabba’’ntipi, ‘‘kammaṃ karissatī’’ti vā na jānāti, tassa anāpatti. Bhedāya parakkamanaṃ, dhammakammena samanubhāsanaṃ, kammavācāpariyosānaṃ, na paṭinissajjāmīti cittena appaṭinissajjananti imānettha cattāri aṅgāni.</p>

<p rend="centre">Paṭhamasaṅghabhedasikkhāpadavaṇṇanā niṭṭhitā.</p>

<p rend="title">11. Dutiyasaṅghabhedasikkhāpadavaṇṇanā</p>

<p rend="bodytext" n="418"><hi rend="paranum">418</hi><hi rend="dot">.</hi> Ekādasame yasmā ubbāhikādisammutikammaṃ bahūnampi kātuṃ vaṭṭati, tasmā <hi rend="bold">‘‘na hi saṅgho saṅghassa kammaṃ karotī’’</hi>ti idaṃ niggahavasena kattabbakammaṃ sandhāya vuttanti veditabbaṃ. Aṅgāni panettha bhedāya parakkamanaṃ pahāya anuvattanaṃ pakkhipitvā heṭṭhā vuttasadisāneva gahetabbāni.</p>

<p rend="centre">Dutiyasaṅghabhedasikkhāpadavaṇṇanā niṭṭhitā.</p>

<p rend="title">12. Dubbacasikkhāpadavaṇṇanā</p>

<p rend="bodytext" n="424"><hi rend="paranum">424</hi><hi rend="dot">.</hi> Dvādasame <hi rend="bold">vambhanavacana</hi>nti garahavacanaṃ. Saṭa-saddo patitasaddena samānattho, tassa ca visesanassa paranipātoti āha <hi rend="bold">‘‘tattha tattha patitaṃ tiṇakaṭṭhapaṇṇa’’</hi>nti. <hi rend="bold">Kenāpī</hi>ti vātādisadisena upajjhāyādinā.</p>

<p rend="bodytext" n="426"><hi rend="paranum">426</hi><hi rend="dot">.</hi> Cittapariyonāho daḷhakodhova <hi rend="bold">upanāho</hi>. Tatopi balavataro dummocanīyo <hi rend="bold">kodhābhisaṅgo. Codakaṃ paṭippharaṇatā</hi>ti codakassa <pb ed="M" n="1.0298" /> paṭiviruddho hutvā avaṭṭhānaṃ. <hi rend="bold">Codakaṃ apasādanā</hi>ti vācāya ghaṭṭanā. <hi rend="bold">Paccāropanā</hi>ti ‘‘tvampi sāpattiko’’ti codakassa āpattiāropanā. <hi rend="bold">Paṭicaraṇatā</hi>ti paṭicchādanatā. <hi rend="bold">Apadānenā</hi>ti attano cariyāya. <hi rend="bold">Na sampāyanatā</hi>ti ‘‘yaṃ tvaṃ codako vadesi ‘mayā esa āpattiṃ āpanno diṭṭho’ti, tvaṃ tasmiṃ samaye kiṃ karosi, ayaṃ kiṃ karoti, kattha ca tvaṃ ahosi, kattha aya’’ntiādinā nayena cariyaṃ puṭṭhena sampādetvā akathanaṃ.</p>

<p rend="bodytext">‘‘Yassa <pb ed="V" n="1.0261" /> siyā āpattī’’ti (mahāva. 134) iminā nidānavacanena sabbāpi āpattiyo saṅgahitāti āha <hi rend="bold">‘‘yassa siyā’’</hi>tiādi. Aṅgāni cettha paṭhamasaṅghabhedasadisāni, ayaṃ pana viseso yathā tattha bhedāya parakkamanaṃ, idha avacanīyakaraṇatā daṭṭhabbā.</p>

<p rend="centre">Dubbacasikkhāpadavaṇṇanā niṭṭhitā.</p>

<p rend="title">13. Kuladūsakasikkhāpadavaṇṇanā</p>

<p rend="bodytext" n="431"><hi rend="paranum">431</hi><hi rend="dot">.</hi> Terasame <hi rend="bold">kīṭāgirī</hi>ti tassa nigamassa nāmaṃ. Tañhi sandhāya parato ‘‘na assajipunabbasukehi bhikkhūhi kīṭāgirismiṃ vatthabba’’nti vuttaṃ, gāmanigamato ca pabbājanaṃ, na janapadato. Tena pana yogato janapadopi ‘‘kīṭāgiri’’icceva saṅkhyaṃ gatoti āha <hi rend="bold">‘‘evaṃnāmake janapade’’</hi>ti.</p>

<p rend="bodytext"><hi rend="bold">Tatrā</hi>ti sāvatthiyaṃ. <hi rend="bold">Dhuraṭṭhāne</hi>ti abhimukhaṭṭhāne, jetavanadvārasamīpeti attho. <hi rend="bold">Dvīhi meghehī</hi>ti vassikena, hemantikena cāti dvīhi meghehi. Gaṇācariyehi chahi adhikatāya <hi rend="bold">‘‘samadhika’’</hi>nti vuttaṃ.</p>

<p rend="bodytext"><hi rend="bold">Udakassā</hi>ti akappiyaudakassa ‘‘kappiyaudakasiñcana’’nti visuṃ vakkhamānattā, tañca ‘‘ārāmādiatthāya rukkharopane akappiyavohāresupi kappiyaudakasiñcanādi vaṭṭatī’’ti vakkhamānattā idhāpi vibhāgaṃ katvā kappiyaudakasiñcanādi <pb ed="M" n="1.0299" /> visuṃ dassitaṃ. Yathā koṭṭanakhaṇanādikāyikakiriyāpi akappiyavohāre saṅgahitā, evaṃ mātikāujukaraṇādikappiyavohārepīti āha <hi rend="bold">‘‘sukkhamātikāya ujukaraṇa’’</hi>nti. Ettha purāṇapaṇṇādiharaṇampi saṅgayhati. Mahāpaccariyavādova pamāṇattā pacchā vutto. Akappiyavohārepi ekaccaṃ vaṭṭatīti dassetuṃ <hi rend="bold">‘‘na kevalañca sesa’’</hi>ntiādimāha. <hi rend="bold">Yaṃkiñci mātika</hi>nti sukkhaṃ vā asukkhaṃ vā. <hi rend="bold">Tatthā</hi>ti ārāmādiatthāya rukkharopane. <hi rend="bold">Tathā</hi>ti kappiyavohārapariyāyādīhi ganthāpanaṃ sandhāya vuttaṃ. Iminā ca kulasaṅgahatthāya ganthāpanādipi na vaṭṭatīti dasseti.</p>

<p rend="bodytext">Vatthupūjanatthāya sayaṃ ganthanaṃ kasmā na vaṭṭatīti codento <hi rend="bold">‘‘nanu cā’’</hi>tiādimāha. Yathā ārāmādiatthaṃ kappiyapathaviyaṃ sayaṃ ropetumpi vaṭṭati, tathā vatthupūjanatthāya sayaṃ ganthanampi kasmā na vaṭṭatīti codakassa adhippāyo. <hi rend="bold">Vutta</hi>ntiādi parihāro. Atha <hi rend="bold">‘‘na pana mahāaṭṭhakathāya’’</hi>nti <pb ed="V" n="1.0262" /> kasmā vadati? Mahāpaccariādīsu vuttampi hi pamāṇamevāti nāyaṃ virodho, mahāaṭṭhakathāyaṃ avuttassa sayaṃ ropanassa tattheva vuttena udakasiñcanena saha saṃsandananayadassanamukhena pamāṇamevāti patiṭṭhāpetuṃ vuttattā. ‘‘Maññeyyāsī’’ti padaṃ ‘‘taṃ katha’’nti iminā sambandhitabbaṃ. Tatthāyaṃ adhippāyo – kiñcāpi mahāaṭṭhakathāyaṃ sayaṃ ropanaṃ na vuttaṃ, kappiyaudakassa sayaṃ āsiñcanaṃ vuttameva, tasmā yathā ārāmādiatthāya kappiyaudakaṃ sayaṃ siñcitumpi vaṭṭati, tathā vatthupūjanatthāya ganthanampi kasmā na vaṭṭatīti. <hi rend="bold">Tampi na virujjhatī</hi>ti yadetaṃ vatthupūjanatthāyapi ganthanādiṃ paṭikkhipitvā ārāmādiatthāya sayaṃ ropanasiñcanaṃ vuttaṃ, tampi pāḷiyā saṃsandanato pubbāparaṃ na virujjhati.</p>

<p rend="bodytext">Taṃ kathaṃ na virujjhatīti āha <hi rend="bold">‘‘tatra hī’’</hi>tiādi. <hi rend="bold">Tatrā</hi>ti ropanasiñcanavisaye. Pupphādīhi kulasaṅgahappasaṅge ‘‘mālāvaccha’’nti visesitattā kulasaṅgahatthameva ropanaṃ adhippetanti viññāyatīti āha <hi rend="bold">‘‘mālāvacchanti vadanto’’</hi>tiādi. <hi rend="bold">Etaṃ vutta</hi>nti ‘‘mālāvacchaṃ ropentipi ropāpentipi, siñcantipi siñcāpentipī’’ti etaṃ vuttaṃ. <hi rend="bold">Aññatra panā</hi>ti ārāmādiatthāya mālāvacchādīnaṃ ropane pana. <hi rend="bold">Pariyāyo</hi>ti sayaṃkaraṇakārāpanasaṅkhāto pariyāyo vohāro atthavisesoti attho <hi rend="bold">atthi</hi> upalabbhati <pb ed="M" n="1.0300" />, kulasaṅgahatthattābhāvāti adhippāyo. Evamettha pariyāyasaddassa karaṇakārāpanavasena atthe gayhamāne ‘‘ganthentipi ganthāpentipī’’ti pāḷiyaṃ paṭikkhittaganthanaganthāpanaṃ ṭhapetvā yaṃ parato ‘‘evaṃ jāna, evaṃ kate sobheyyā’’tiādikappiyavacanehi ganthāpanaṃ vuttaṃ, tattha dosābhāvo samatthito hoti, ‘‘ganthehī’’ti āṇattiyā kārāpanasseva ganthāpananti adhippetattā. <hi rend="bold">Tattha pariyāyaṃ idha ca pariyāyābhāvaṃ ñatvā</hi>ti tattha ‘‘mālāvacchaṃ ropentī’’tiādīsu ‘‘mālāvaccha’’nti kulasaṅgahatthatāsūcanakassa visesanassa sabbhāvato karaṇakārāpanasaṅkhātapariyāyasabbhāvaṃ. Idha ‘‘ganthentī’’tiādīsu tathāvidhavisesavacanābhāvato tassa pariyāyassa abhāvañca ñatvā. Taṃ suvuttamevāti veditabbanti yojanā.</p>

<p rend="bodytext"><hi rend="bold">Sabbaṃ vuttanayeneva veditabba</hi>nti aṭṭhakathāsu āgatanayeneva ropanādi, ganthāpanādi ca sabbaṃ veditabbaṃ. Na hettha sandeho kātabboti nigameti.</p>

<p rend="bodytext"><hi rend="bold">Haraṇādīsū</hi>ti vatthupūjanatthāya haraṇādīsu. <hi rend="bold">Kulitthiādīnaṃ atthāya haraṇato</hi>ti kulitthiādīnaṃ haraṇasseva visesetvā paṭikkhittattāti adhippāyo. Tenāha <hi rend="bold">‘‘haraṇādhikāre hī’’</hi>tiādi. <hi rend="bold">Mañjarī</hi>ti pupphagocchaṃ. <hi rend="bold">Vaṭaṃsako</hi>ti kaṇṇassa upari piḷandhanatthaṃ katapupphavikati <pb ed="V" n="1.0263" />, so ca ‘‘vaṭaṃso’’ti vuccati. <hi rend="bold">Kaṇṇikā</hi>ti bahūnaṃ pupphānaṃ vā mālānaṃ vā ekato bandhitassa nāmaṃ, ‘‘kaṇṇābharaṇa’’ntipi vadanti. <hi rend="bold">Hārasadisa</hi>nti muttāhārasadisaṃ.</p>

<p rend="bodytext"><hi rend="bold">Kappiyenā</hi>ti kappiyaudakena. <hi rend="bold">Tesaṃyeva dvinna</hi>nti kuladūsanaparibhogānaṃ dvinnaṃ. <hi rend="bold">Dukkaṭa</hi>nti kulasaṅgahatthāya sayaṃ siñcane, kappiyavohārena vā akappiyavohārena vā siñcāpane ca dukkaṭaṃ, paribhogatthāya pana sayaṃ siñcane, akappiyavohārena siñcāpane ca dukkaṭaṃ. <hi rend="bold">Payogabahulatāyā</hi>ti sayaṃ karaṇe, kāyapayogassa kārāpane ca vacīpayogassa ca bahuttena.</p>

<p rend="bodytext">Ganthena nibbattaṃ dāmaṃ <hi rend="bold">ganthimaṃ</hi>. Eseva nayo sesesupi. <hi rend="bold">Na vaṭṭatī</hi>ti vatthupūjanatthāyapi na vaṭṭati, dukkaṭanti attho. <hi rend="bold">Vaṭṭatī</hi>ti vatthupūjanatthāya vaṭṭati, kulasaṅgahatthāya pana kappiyavohārena kārāpentassāpi dukkaṭameva.</p>

<p rend="bodytext"><hi rend="bold">Nīpapupphaṃ</hi><pb ed="M" n="1.0301" /> nāma kadambapupphaṃ. <hi rend="bold">Purimanayenevā</hi>ti ‘‘bhikkhussa vā’’tiādinā vuttanayena.</p>

<p rend="bodytext"><hi rend="bold">Kadalikkhandhamhī</hi>tiādinā vuttaṃ sabbameva sandhāya <hi rend="bold">‘‘taṃ atioḷārikamevā’’</hi>ti vuttaṃ, sabbattha karaṇe, akappiyavacanena kārāpane ca dukkaṭamevāti attho. <hi rend="bold">‘‘Pupphavijjhanatthaṃ kaṇṭakaṃ bandhitumpi na vaṭṭatī’’</hi>ti imassa upalakkhaṇattā pupphadāmolambanādiatthāya rajjubandhanādipi na vaṭṭatīti keci vadanti, aññe pana ‘‘pupphavijjhanatthaṃ kaṇṭakanti visesitattā tadatthaṃ kaṇṭakameva bandhituṃ na vaṭṭati, tañca aṭṭhakathāpamāṇenā’’ti vadanti, vīmaṃsitvā gahetabbaṃ. <hi rend="bold">Pupphapaṭicchakaṃ</hi> nāma daṇḍādīhi kataṃ pupphādhānaṃ, etampi nāgadantakampi sachiddakameva gahetabbaṃ. <hi rend="bold">Asokapiṇḍiyā</hi>ti asokasākhānaṃ, pupphānaṃ vā samūhe. <hi rend="bold">Dhammarajju</hi> nāma cetiyādīni parikkhipitvā tesañca rajjuyā ca antarā pupphappavesanatthāya bandharajju. ‘‘Sithilavaṭṭitā vā rajjuvaṭṭiantare pupphappavesanatthāya evaṃ bandhā’’tipi vadanti.</p>

<p rend="bodytext"><hi rend="bold">Matthakadāma</hi>nti dhammāsanādimatthakalambakadāmaṃ. <hi rend="bold">Tesaṃyevā</hi>ti uppalādīnaṃ eva. <hi rend="bold">Vākena vā daṇḍakena vā</hi>ti pupphanāḷaṃ phāletvā pupphena ekābaddhaṃ ṭhitavākena, daṇḍakena ca ekabandhaneneva, etena pupphaṃ bījagāme saṅgahaṃ na gacchati pañcasu bījesu appaviṭṭhattā paṇṇaṃ viya, tasmā kappiyaṃ akārāpetvāpi kopane doso natthi. Yañca chinnassāpi makuḷassa vikasanaṃ, tampi atitaruṇassa abhāvā vuḍḍhilakkhaṇaṃ na hoti, pariṇatassa pana makuḷassa pattānaṃ sinehe pariyādānaṃ gate visuṃbhāvo eva vikāso, teneva chinnamakuḷavikāso acchinnamakuḷavikāsato parihīno <pb ed="V" n="1.0264" />, milātayutto vā dissati. Yañca milātassa udakasaññoge amilānatāpajjanaṃ, tampi tambulapaṇṇādīsu samānanti vuḍḍhilakkhaṇaṃ na hoti, pāḷiaṭṭhakathādīsu ca na katthaci pupphānaṃ kappiyakaraṇaṃ āgataṃ, tasmā pupphaṃ sabbathā abījamevāti viññāyati, vīmaṃsitvā gahetabbaṃ. <hi rend="bold">‘‘Pasibbake viyā’’</hi>ti vuttattā pupphapasibbake vā pasibbakasadisabandhe vā yattha katthaci cīvare vā pakkhipituṃ vaṭṭatīti siddhaṃ. <hi rend="bold">Bandhituṃ na vaṭṭatī</hi>ti rajjuādīhi bandhanaṃ sandhāya vuttaṃ, pupphasseva pana acchinnadaṇḍavākehi bandhituṃ vaṭṭati eva.</p>

<p rend="bodytext"><hi rend="bold">Pupphapaṭe</hi><pb ed="M" n="1.0302" /><hi rend="bold">ca daṭṭhabba</hi>nti pupphapaṭaṃ karontassa dīghato pupphadāmassa haraṇapaccāharaṇavasena pūraṇaṃ sandhāya vuttaṃ, tiriyato haraṇaṃ pana vāyimaṃ nāma hoti, na pūrimaṃ. <hi rend="bold">‘‘Purimaṭṭhānaṃ atikkāmetī’’</hi>ti sāmaññato vuttattā purimaṃ pupphakoṭiṃ phusāpetvā vā aphusāpetvā vā parikkhipanavasena pana atikkamantassa āpattiyeva. <hi rend="bold">Bandhituṃ vaṭṭatī</hi>ti puppharahitāya suttavākakoṭiyā bandhituṃ vaṭṭati. <hi rend="bold">‘‘Ekavāraṃ haritvā vā parikkhipitvā vā’’</hi>ti idaṃ pubbe vuttacetiyādiparikkhepaṃ, pupphapaṭakaraṇañca sandhāya vuttaṃ.</p>

<p rend="bodytext"><hi rend="bold">Parehi pūrita</hi>nti dīghato pasāritaṃ. <hi rend="bold">Vāyitu</hi>nti tiriyato harituṃ, taṃ pana ekavārampi na labbhati. <hi rend="bold">Pupphāni ṭhapentenā</hi>ti aganthitapupphāni aññamaññaṃ phusāpetvāpi ṭhapentena. <hi rend="bold">Ghaṭikadāmaolambako</hi>ti heṭṭhābhāge ghaṭikākārayutto, dārughaṭikākāro vā olambako. Suttamayaṃ <hi rend="bold">geṇḍukaṃ</hi> nāma. <hi rend="bold">Sabbatthā</hi>ti ganthimādīsu sabbattha.</p>

<p rend="bodytext"><hi rend="bold">Recaka</hi>nti abhinayaṃ, ‘‘evaṃ naccāhī’’ti naṭanākāradassananti attho, ‘‘cakkaṃ viya attānaṃ bhamāpana’’ntipi keci. <hi rend="bold">Ākāseyeva kīḷantī</hi>ti ‘‘ayaṃ sārī asukapadaṃ mayā nītā’’ti evaṃ mukheneva ubhopi vadantā kīḷanti. <hi rend="bold">Jūtaphalake</hi>ti jūtamaṇḍale. <hi rend="bold">Pāsakakīḷāyā</hi>ti dvinnaṃ tivaṅgulappamāṇānaṃ dārudantādimayānaṃ pāsakānaṃ catūsu passesu ekakādivasena bindūni katvā phalake khipitvā uparibhāge diṭṭhabindūnaṃ vasena sāriyo apanetvā kīḷanakajūtakīḷāya.</p>

<p rend="bodytext"><hi rend="bold">Mañjaṭṭhi</hi> nāma mañjaṭṭharukkhasārakasāvaṃ. <hi rend="bold">Salākahattha</hi>nti nāḷikerahīrādīnaṃ kalāpassetaṃ nāmaṃ. Pāḷiyaṃ <hi rend="bold">tharusmi</hi>nti khagge. <hi rend="bold">Usseḷentī</hi>ti mukhena usseḷanasaddaṃ pamuñcanti, mahantaṃ abyattasaddaṃ pavattentīti attho. <hi rend="bold">Apphoṭentī</hi>ti dviguṇitavāmahatthe dakkhiṇahatthena tāḷetvā saddaṃ karonti. <hi rend="bold">Mukhaḍiṇḍima</hi>nti mukhabherī.</p>

<p rend="bodytext" n="432"><hi rend="paranum">432</hi><hi rend="dot">.</hi><hi rend="bold">Tesa</hi>nti <pb ed="V" n="1.0265" /> samāse guṇībhūtāni pabbānipi parāmasati. <hi rend="bold">Bondo</hi>ti lolo, mandadhātukoti attho. <hi rend="bold">Bhakuṭiṃ katvā</hi>ti bhamukabhedaṃ katvā. <hi rend="bold">Nelā</hi>ti niddosā.</p>

<p rend="bodytext" n="433"><hi rend="paranum">433</hi><hi rend="dot">.</hi> Pāḷiyaṃ <pb ed="M" n="1.0303" /><hi rend="bold">‘‘sāriputtā’’</hi>ti idaṃ ekasesanayena sāriputtamoggallānānaṃ ubhinnaṃ ālapanaṃ, teneva bahuvacananiddeso kato.</p>

<p rend="bodytext" n="435"><hi rend="paranum">435</hi><hi rend="dot">.</hi><hi rend="bold">Aṭṭhārasa vattānī</hi>ti ‘‘na upasampādetabba’’ntiādīni ‘‘na bhikkhūhi sampayojetabba’’nti pariyosānāni <hi rend="bold">kammakkhandhake</hi> (cūḷava. 7) āgatāni aṭṭhārasa vattāni. <hi rend="bold">Na pannalomā</hi>ti na patitamānalomā, ananukūlavattinoti attho.</p>

<p rend="bodytext" n="437"><hi rend="paranum">437</hi><hi rend="dot">.</hi><hi rend="bold">Parasantakaṃ deti dukkaṭamevā</hi>ti vissāsagāhena dānaṃ sandhāya vuttaṃ. <hi rend="bold">Thullaccaya</hi>nti ettha bhaṇḍadeyyampi hoti eva.</p>

<p rend="bodytext"><hi rend="bold">Tañca kho vatthupūjanatthāyā</hi>ti mātāpitūnampi pupphaṃ dentena vatthupūjanatthāyeva dātabbanti dasseti. <hi rend="bold">Maṇḍanatthāya pana sivaliṅgādipūjanatthāyā</hi>ti ettakameva vuttattā ‘‘imaṃ vikkiṇitvā jīvissantī’’ti mātāpitūnaṃ dātuṃ vaṭṭati, sesañātīnaṃ pana tāvakālikameva dātuṃ vaṭṭati. <hi rend="bold">Ñātisāmaṇerehevā</hi>ti tesaṃ gihikammaparimocanatthaṃ vuttaṃ. <hi rend="bold">Itare</hi>ti aññātakā, tehipi sāmaṇerehi ācariyupajjhāyānaṃ vattasīsena haritabbaṃ. <hi rend="bold">Cūḷaka</hi>nti upaḍḍhabhāgatopi upaḍḍhaṃ.</p>

<p rend="bodytext"><hi rend="bold">Sāmaṇerā…pe… ṭhapentī</hi>ti arakkhitāgopitaṃ sandhāya vuttaṃ. <hi rend="bold">Tattha tatthā</hi>ti magge vā cetiyaṅgaṇe vā. <hi rend="bold">‘‘Sāmaṇerehi dāpetuṃ na labhantī’’</hi>ti idaṃ sāmaṇerehi gihīnaṃ kammaṃ kāritaṃ viya hotīti vuttaṃ, na pana pupphadānaṃ hotīti sāmaṇerānampi na vaṭṭanato. Vuttañca <hi rend="bold">‘‘sayamevā’’</hi>tiādi. <hi rend="bold">‘‘Avisesena vutta’’</hi>nti iminā sabbesampi na vaṭṭatīti dasseti.</p>

<p rend="bodytext"><hi rend="bold">Khīṇaparibbayāna</hi>nti āgantuke sandhāya vuttaṃ. Paricchinnesupi rukkhesu <hi rend="bold">‘‘idha phalāni sundarānī’’</hi>tiādiṃ vadantena kulasaṅgaho kato nāma hotīti āha <hi rend="bold">‘‘evaṃ pana na vattabba’’</hi>nti.</p>

<p rend="bodytext"><hi rend="bold">Rukkhacchallī</hi>ti rukkhattaco. Abhājanīyattā <hi rend="bold">garubhaṇḍaṃ</hi> vuttaṃ. <hi rend="bold">Vuttanayenā</hi>ti paṇṇadānampi <hi rend="bold">pupphaphalādīsu</hi> vuttanayena kulasaṅgaho hotīti dasseti.</p>

<p rend="bodytext"><hi rend="bold">Pubbe</hi><pb ed="V" n="1.0266" /><hi rend="bold">vuttappakāra</hi>nti mama vacanena bhagavato pāde vandathātiādinā <hi rend="bold">vuttappakārasikkhāpade</hi> paṭhamaṃ vuttaṃ. ‘‘Pakkamatāyasmā’’ti idaṃ pabbājanīyakammavasena <pb ed="M" n="1.0304" /> vuttaṃ. Puna ‘‘pakkamatāyasmā’’ti idampi pabbājanīyakammakatassa vattavasena vuttaṃ. Ettha ca assajipunabbasukehi ācariyesu anekavidhesu anācāresu paññapetabbā āpattiyo sikkhāpadantaresu paññattā evāti tā idha apaññapetvā kuladūsakānaṃ pabbājanīyakammavasena niggahaṃ kātuṃ tattheva sammā avattitvā kārakasaṅghaṃ chandagāmitādīhi pāpentānaṃ samanubhāsanāya saṅghādisesaṃ āropitañca idaṃ sikkhāpadaṃ paññattanti veditabbaṃ. <hi rend="bold">Paṭhamasaṅghabhedasadisānevā</hi>ti ettha aṅgesupi yathā tattha parakkamanaṃ, evamidha chandādīhi pāpanaṃ daṭṭhabbaṃ. Sesaṃ tādisamevāti.</p>

<p rend="centre">Kuladūsakasikkhāpadavaṇṇanā niṭṭhitā.</p>

<p rend="subhead">Nigamanavaṇṇanā</p>

<p rend="bodytext" n="442"><hi rend="paranum">442</hi><hi rend="dot">.</hi> Itare pana yāvatatiyakāti veditabbāti sambandho. Yo hi jaro ekasmiṃ divase āgantvāpi gato anantaresu dvīsu divasesu anuppajjitvā tatiye divase uppajjati, so <hi rend="bold">tatiyako</hi>. Yo pana tatiyepi anuppajjitvā catutthe eva divase uppajjati, so <hi rend="bold">catutthako</hi> cāti vuccati. Taṃ sandhāyāha <hi rend="bold">‘‘yathā tatiye’’</hi>tiādi. <hi rend="bold">‘‘Akāmena avasenā’’</hi>ti iminā appaṭikammakaraṇaṃ nāma yasmā alajjilakkhaṇaṃ, saggamokkhāvaraṇañca, tasmā āpanno puggalo ‘‘pacchā parivasissāmī’’ti vikkhipituṃ na labhati, saṅghena ca anicchantasseva parivāso dātabboti dasseti. Pāḷiyaṃ <hi rend="bold">ciṇṇamānatto bhikkhu…pe… abbhetabbo</hi>ti ettha yo bhikkhu ciṇṇamānatto, so bhikkhu abbhetabboti evaṃ bhikkhusaddadvayassa yojanā veditabbā. <hi rend="bold">Te ca bhikkhū gārayhā</hi>ti ūnabhāvaṃ ñatvā abbhenti, dukkaṭāpajjanena garahitabbā. <hi rend="bold">Sāmīcī</hi>ti vattaṃ.</p>

<p rend="centre">Iti samantapāsādikāya vinayaṭṭhakathāya vimativinodaniyaṃ</p>

<p rend="centre">Terasakavaṇṇanānayo niṭṭhito.</p>

<p rend="chapter">3. Aniyatakaṇḍo</p>

<p rend="title">1. Paṭhamaaniyatasikkhāpadavaṇṇanā</p>

<p rend="bodytext" n="443"><hi rend="paranum">443</hi><hi rend="dot">.</hi> Puttasaddena <pb ed="V" n="1.0267" /><pb ed="M" n="1.0305" /> sāmaññaniddesato, ekasesanayena vā puttīpi gahitāti āha <hi rend="bold">‘‘bahū dhītaro cā’’</hi>ti. <hi rend="bold">Tadanantara</hi>nti bhikkhūnaṃ bhojanānantaraṃ.</p>

<p rend="bodytext" n="444-445"><hi rend="paranum">444-445</hi><hi rend="dot">.</hi><hi rend="bold">Taṃ kamma</hi>nti taṃ methunādiajjhācārakammaṃ. Pāḷiyaṃ <hi rend="bold">‘‘sotassa raho’’</hi>ti idaṃ atthuddhāravasena vuttaṃ, upari sikkhāpade ‘‘na heva kho pana paṭicchanna’’ntiādinā (pārā. 454) etassa sikkhāpadassa visayaṃ paṭikkhipitvā ‘‘alañca kho hoti mātugāmaṃ duṭṭhullāhi vācāhi obhāsitu’’nti visayantarabhūtasotarahassa visuṃ vakkhamānattā, idha pana cakkhurahova adhippeto ‘‘paṭicchanne āsane’’tiādivacanato, ‘‘sakkā hoti methunaṃ dhammaṃ paṭisevitu’’nti vuttattā ca. Tenāha <hi rend="bold">‘‘kiñcāpī’’</hi>tiādi. <hi rend="bold">Paricchedo</hi>ti rahonisajjāpattiyā vavatthānaṃ.</p>

<p rend="bodytext">Idāni cakkhuraheneva āpattiṃ paricchinditvā dassento <hi rend="bold">‘‘sacepi hī’’</hi>tiādimāha. <hi rend="bold">‘‘Pihitakavāṭassā’’</hi>ti iminā paṭicchannabhāvato cakkhussa rahova adhippeto, na sotassa rahoti dasseti. Tenāha <hi rend="bold">‘‘apihitakavāṭassa…pe… anāpatti’’</hi>nti. Na hi kavāṭapidahanena sotassa raho vigacchati, cakkhussa raho eva pana vigacchati. <hi rend="bold">‘‘Antodvādasahatthepī’’</hi>ti idaṃ dutiyasikkhāpade āgatasotassa rahena āpajjitabbaduṭṭhullavācāpattiyā sabbathā anāpattibhāvaṃ dassetuṃ vuttaṃ. Dvādasahatthato bahi nisinno hi tattha sotassa rahasabbhāvato duṭṭhullavācāpattiyā anāpattiṃ na karoti, tathā ca ‘‘anāpattiṃ na karotī’’ti sāmaññato na vattabbaṃ siyā, ‘‘methunakāyasaṃsaggāpattīhi anāpattiṃ karotī’’ti visesetvā vattabbaṃ bhaveyya. Tasmā tathā taṃ avatvā sabbathā anāpattiṃ dassetumeva ‘‘dvādasahatthe’’ti vuttanti gahetabbaṃ. Yadi hi cakkhusseva <pb ed="V" n="1.0268" /> rahabhāvaṃ sandhāya vadeyya, ‘‘antodvādasahatthe’’ti na vadeyya appaṭicchanne tato dūre nisinnepi cakkhussa rahāsambhavato <pb ed="M" n="1.0306" />. Yasmā nisīditvā niddāyanto kapimiddhapareto kiñci kālaṃ cakkhūni ummīleti, kiñci kālaṃ nimmīleti. Tasmā <hi rend="bold">‘‘niddāyantopi anāpattiṃ karotī’’</hi>ti vuttaṃ.</p>

<p rend="bodytext"><hi rend="bold">Paṭiladdhasotāpattiphalā</hi>ti antimaparicchedato vuttaṃ. <hi rend="bold">Nisajjaṃ paṭijānamāno</hi>ti methunakāyasaṃsaggādivasena raho nisajjaṃ paṭijānamānoti attho. Tenāha <hi rend="bold">‘‘pārājikena vā’’</hi>tiādi. <hi rend="bold">Na appaṭijānamāno</hi>ti alajjīpi appaṭijānamāno āpattiyā na kāretabbova. So hi yāva dosaṃ na paṭijānāti, tāva ‘‘neva suddho, nāsuddho’’ti vā vattabbo, vattānusandhinā pana kāretabbo. Vuttañhetaṃ –</p>

<p rend="gatha1">‘‘Paṭiññā lajjīsu katā, alajjīsu evaṃ na vijjati;</p>

<p rend="gathalast">Bahumpi alajjī bhāseyya, vattānusandhitena kāraye’’ti. (pari. 359);</p>

<p rend="bodytext"><hi rend="bold">Nisajjādīsu…pe… paṭijānamānova tena so bhikkhu kāretabbo</hi>ti ettha <hi rend="bold">paṭijānamāno</hi>ti pāḷiyaṃ anāgatampi adhikārato āgatamevāti katvā vuttaṃ.</p>

<p rend="bodytext"><hi rend="bold">Vadāpethā</hi>ti tassa iddhiyā vigatāsaṅkopi taṃ ovadanto āha, anupaparikkhitvā adese nisinnā ‘‘mātugāmena saddhiṃ ekāsane thero raho nisinno’’ti evaṃ mādisehipi tumhe tumhākaṃ avaṇṇaṃ vadāpetha kathāpayittha, mā puna evaṃ karitthāti adhippāyo. <hi rend="bold">Evamakāsi</hi>nti nigūhitabbampi imaṃ visesādhigamaṃ pakāsento taṃ saddhāpetumeva evamakāsinti attho. <hi rend="bold">Rakkheyyāsima</hi>nti imaṃ uttarimanussadhammaṃ aññesaṃ mā pakāsayi.</p>

<p rend="bodytext" n="451"><hi rend="paranum">451</hi><hi rend="dot">.</hi><hi rend="bold">Nisajjāya pācittiya</hi>nti rahonisajjassāde vattamāne pācittiyaṃ. Sace pana so rahonisajjassādaṃ paṭivinodetvā kammaṭṭhānamanasikārādinā aññavihito, niddūpagato vā anāpatti eva. Tenāha <hi rend="bold">‘‘assāde uppanne’’</hi>ti. <hi rend="bold">‘‘Nisinnāya itthiyā’’</hi>ti iminā nisīdanakkhaṇe assādābhāvaṃ dasseti. Yadi hi nisīdanakkhaṇe assādo uppajjeyya, tena uṭṭhātabbaṃ. Itarathā āpatti eva itthiyā uṭṭhāyuṭṭhāya punappunaṃ nisīdane viya, tatthāpi bhikkhussa <pb ed="M" n="1.0307" /> uṭṭhahato anāpatti, tena rahonisajjāpatti akiriyasamuṭṭhānāpi hotīti vadanti. Idaṃ pana aniyatasikkhāpadaṃ, anantarañcāti dvepi visuṃ āpattipaññāpanavasena paññattāni na <pb ed="V" n="1.0269" /> honti rahonisajjādīsu āpattiyā sikkhāpadantaresu paññattattā. Pārājikādiāpattīhi pana kenaci coditassa anuvijjakehi vinicchayakāraṇanayadassanatthaṃ evaṃ vatthuvasena dvidhā vibhajitvā paññattāni, imāneva ca yasmā bhikkhunīnampi vinicchayanayaggahaṇāya alaṃ, tasmā tāsaṃ visuṃ na vuttānīti veditabbaṃ. Yaṃ pana āpattiṃ paṭijānāti, tassa vasenettha aṅgabhedo veditabbo. Teneva ‘‘ayaṃ dhammo aniyato’’ti vuttaṃ.</p>

<p rend="bodytext">Idha aniyatavasena vuttānaṃ pārājikasaṅghādisesapācittiyānaṃ tiṇṇampi aññamaññaṃ sadisasamuṭṭhānāditāya vuttaṃ <hi rend="bold">‘‘samuṭṭhānādīni paṭhamapārājikasadisānevā’’</hi>ti.</p>

<p rend="centre">Paṭhamaaniyatasikkhāpadavaṇṇanā niṭṭhitā.</p>

<p rend="title">2. Dutiyaaniyatasikkhāpadavaṇṇanā</p>

<p rend="bodytext" n="452"><hi rend="paranum">452</hi><hi rend="dot">.</hi> ‘‘Na labhati mātugāmena saddhiṃ eko ekāya…pe… nisajjaṃ kappetu’’nti avatvā ‘‘paṭikkhittaṃ mātugāmenā’’tiādinā vuttattā ‘‘eko’’ti paccattapadaṃ paṭikkhittapadena na sameti, ‘‘ekassā’’ti vattabboti sādhento āha <hi rend="bold">‘‘itarathā hī’’</hi>tiādi.</p>

<p rend="bodytext" n="453"><hi rend="paranum">453</hi><hi rend="dot">.</hi><hi rend="bold">Pariveṇaṅgaṇādī</hi>ti pariveṇassa māḷakaṃ. <hi rend="bold">Ādi</hi>-saddena pākārādiparikkhittaṃ cetiyamāḷakādiṃ saṅgaṇhāti. <hi rend="bold">Antogadha</hi>nti appaṭicchannaṭṭhāne eva pariyāpannaṃ. Idha itthīpi anāpattiṃ karotīti sambandho. Kasmā pana itthī idheva anāpattiṃ karoti, na purimasikkhāpadeti? Imassa sikkhāpadassa methunaṃ vinā duṭṭhullavācāya vasena āgatattā. Methunameva hi itthiyo aññamaññaṃ paṭicchādenti mahāvane dvāraṃ vivaritvā <hi rend="bold">niddūpagatamhi bhikkhumhi</hi> viya. Duṭṭhullaṃ pana na paṭicchādenti, teneva duṭṭhullavācāsikkhāpade ‘‘yā tā itthiyo hirimanā, tā nikkhamitvā bhikkhū ujjhāpesu’’nti (pārā. 283) vuttaṃ, tasmā <pb ed="M" n="1.0308" /><hi rend="bold">‘‘itthīpi anāpattiṃ karotī’’</hi>ti vuttaṃ, ‘‘appaṭicchannaṭṭhānattā’’tipi kāraṇaṃ vadanti.</p>

<p rend="bodytext">Kāyenāpi duṭṭhullobhāsasambhavato imasmiṃ sikkhāpade cakkhussa raho, sotassa raho ca adhippetoti āha <hi rend="bold">‘‘anandho abadhiro’’</hi>tiādi. Keci pana <hi rend="bold">vibhaṅge</hi> ‘‘nālaṃ kammaniyanti na sakkā hoti methunaṃ dhammaṃ paṭisevitu’nti (pārā. 454) ettakameva vatvā ‘na sakkā hoti kāyasaṃsaggaṃ samāpajjitu’nti avuttattā appaṭicchannepi ṭhāne raho aññesaṃ abhāvaṃ disvā ekāya <pb ed="V" n="1.0270" /> itthiyā kāyasaṃsaggopi sakkā āpajjitunti antodvādasahatthe savanūpacāre ṭhito abadhiropi andho kāyasaṃsaggassāpi sabbhāvābhāvaṃ na jānātīti kāyena duṭṭhullobhāsanasabbhāvaṃ amanasikatvāpi kāyasaṃsaggāpattiyāpi parihārāya anandho abadhirotiādi vutta’’nti vadanti. Yaṃ pana <hi rend="bold">sāratthadīpaniyaṃ</hi> ‘‘kāyasaṃsaggavasena anandho vutto’’ti (sārattha. ṭī. 2.453) vuttaṃ, taṃ pana kāyena duṭṭhullobhāsanasambhavaṃ amanasikatvā vuttaṃ, kāyasaṃsaggavasenāpīti gahetabbaṃ. Teneva ‘‘imasmiṃ sikkhāpade sotassa raho eva adhippeto…pe… kenaci pana ‘dvepi rahā idha adhippetā’ti vuttaṃ, taṃ na gahetabba’’nti vuttaṃ. Yaṃ pana cakkhussa rahābhāvasādhanatthaṃ ‘‘na hi appaṭicchanne okāse cakkhussa raho sambhavatī’’tiādi vuttaṃ, taṃ na yuttaṃ atidūratare ṭhitassa kāyena obhāsanampi hatthaggāhādīnipi sallakkhetuṃ asakkuṇeyyattā. Teneva pāḷiyaṃ ‘‘cakkhussa raho’’ti vuttaṃ, aṭṭhakathāyaṃ appaṭikkhittaṃ. Na kevalañca appaṭikkhittaṃ, atha kho ‘‘anandho badhiroti ca andho vā abadhiropi na karotī’’ti ca vuttaṃ, tasmā dvepi rahā idha gahetabbā. <hi rend="bold">‘‘Antodvādasahatthe’’</hi>tiiminā sotassa raho dvādasahatthena paricchinnoti idaṃ dasseti. Cakkhussa raho pana yattha ṭhitassa kāyavikārādayo na paññāyanti, tena paricchinditabboti daṭṭhabbaṃ. <hi rend="bold">Badhiro pana cakkhumāpī</hi>ti duṭṭhullavācāsaṅghādisesaṃ sandhāya vuttaṃ. <hi rend="bold">Duṭṭhullāpatti vuttā</hi>ti purimasikkhāpade vuttehi adhikavasena duṭṭhullāpatti ca vuttāti evamattho gahetabbo, na pana duṭṭhullāpatti evāti kāyasaṃsaggassāpi idha gahetabbato. Teneva <hi rend="bold">‘‘pārājikāpattiñca parihāpetvā’’</hi>ti <pb ed="M" n="1.0309" /> ettakameva vuttaṃ, itarathā ‘‘kāyasaṃsaggañcā’’ti vattabbaṃ bhaveyya.</p>

<p rend="bodytext"><hi rend="bold">Tisamuṭṭhāna</hi>ntiādi pana purimasikkhāpade āgatehi adhikassa duṭṭhullavācāsaṅghādisesassa vasena vuttaṃ kāyasaṃsaggādīnampi purimasikkhāpade eva vuttattā, idha pana na vuttantipi vadanti, vīmaṃsitvā gahetabbaṃ.</p>

<p rend="centre">Dutiyaaniyatasikkhāpadavaṇṇanā niṭṭhitā.</p>

<p rend="centre">Niṭṭhito aniyatavaṇṇanānayo.</p>

<p rend="chapter">4. Nissaggiyakaṇḍo</p>

<p rend="group">1. Cīvaravaggo</p>

<p rend="title">1. Paṭhamakathinasikkhāpadavaṇṇanā</p>

<p rend="bodytext" n="459"><hi rend="paranum">459</hi><hi rend="dot">.</hi><hi rend="bold">Samitāvinā</hi>ti <pb ed="M" n="1.0310" /><pb ed="V" n="1.0271" /> samitapāpena. <hi rend="bold">Gotamakacetiyaṃ</hi> nāma gotamayakkhassa cetiyaṭṭhāne katavihāro vuccati.</p>

<p rend="bodytext" n="461"><hi rend="paranum">461</hi><hi rend="dot">.</hi><hi rend="bold">Navamaṃ vā dasamaṃ vā</hi>ti bhummatthe upayogavacanaṃ. <hi rend="bold">Sace bhaveyyā</hi>ti sace kassaci kaṅkhā bhaveyya. <hi rend="bold">Vuttasadisa</hi>nti dasamaṃ vāti vuttasadisaṃ paricchedasadisaṃ, ‘‘vuttasadisamevā’’tipi likhanti. <hi rend="bold">Dhāretu</hi>nti ettha āhāti pāṭhaseso daṭṭhabbo.</p>

<p rend="bodytext" n="463"><hi rend="paranum">463</hi><hi rend="dot">.</hi><hi rend="bold">Sūciyā paṭisāmana</hi>nti sūcighare saṃgopanaṃ, idañca sūcikammassa sabbassa pariniṭṭhitabhāvadassanatthaṃ vuttaṃ. <hi rend="bold">Eta</hi>nti naṭṭhacīvaraṃ. <hi rend="bold">Etesampī</hi>ti naṭṭhacīvarādīni parāmasati, tena cīvarapalibodhābhāvaṃ dasseti. <hi rend="bold">Dutiyassa palibodhassā</hi>ti āvāsapalibodhassa. Ettha ca niṭṭhitacīvarasmiṃ, ubbhatasmiṃ kathineti dvīhi padehi dvinnaṃ palibodhānaṃ abhāvadassanena atthatakathinassa pañcamāsabbhantare yāva cīvarapalibodhaāvāsapalibodhesu aññataraṃ na upacchijjati, tāva atirekacīvaraṃ dhāretuṃ vaṭṭatīti dīpeti. Pakkamanaṃ anto assāti <hi rend="bold">pakkamanantikā,</hi> evaṃ sesāpi veditabbā. Vitthāro panettha āgataṭṭhāne āvi bhavissati.</p>

<p rend="bodytext"><hi rend="bold">Dasāhaparamaṃ kāla</hi>nti accantasaṃyogavacanaṃ. <hi rend="bold">Idañhi vuttaṃ hoti…pe… dasāhaparamabhāvo</hi>ti idaṃ dasāhaparamatāpadassa atthamattadassanaṃ, dasāhaparamabhāvoti idañhi vuttaṃ hotīti evamettha yojanā veditabbā. Ayamatthotiādi dasāhaparamapadasseva adhippetatthadassanavasena <pb ed="V" n="1.0272" /> vuttaṃ. Tattha <hi rend="bold">ettako kālo</hi>ti ‘‘dasāhaparamatā’’ti vutto yo kālo, so ettako kāloti attho.</p>

<p rend="bodytext"><hi rend="bold">Khoma</hi>nti khomasuttehi vāyitaṃ khomapaṭacīvaraṃ, taṃ vākamayanti vadanti. Kappāsasuttehi vāyitaṃ <hi rend="bold">kappāsikaṃ,</hi> evaṃ sesānipi. <hi rend="bold">Kambala</hi>nti eḷakādīnaṃ lomamayasuttena vāyitapaṭaṃ. <hi rend="bold">Bhaṅga</hi>nti khomasuttādīni sabbāni, ekaccāni vā missetvā vāyitaṃ cīvaraṃ. Bhaṅgampi vākamayamevāti keci. Dukūlaṃ pattuṇṇaṃ somārapaṭaṃ cīnapaṭaṃ iddhijaṃ devadinnanti imāni pana cha cīvarāni etesaññeva <pb ed="M" n="1.0311" /> anulomānīti visuṃ na vuttāni. <hi rend="bold">Dukūla</hi>ñhi sāṇassa anulomaṃ vākamayattā. <hi rend="bold">‘‘Pattuṇṇaṃ</hi> koseyyaviseso’’ti <hi rend="bold">abhidhānakose</hi> vuttaṃ. Somāradese, cīnadese ca jātavatthāni <hi rend="bold">somāracīnapaṭāni</hi>. Pattuṇṇādīni tīṇi koseyyassa anulomāni pāṇakehi katasuttamayattā. <hi rend="bold">Iddhija</hi>nti ehibhikkhūnaṃ puññiddhiyā nibbattacīvaraṃ. Kapparukkhe nibbattaṃ, <hi rend="bold">devadinna</hi>ñca khomādīnaṃ aññataraṃ hotīti tesaṃ sabbesaṃ anulomāni. Manussānaṃ pakatividatthiṃ sandhāya <hi rend="bold">‘‘dve vidatthiyo’’</hi>tiādi vuttaṃ. Iminā dīghato vaḍḍhakīhatthappamāṇaṃ vitthārato tato upaḍḍhappamāṇaṃ vikappanupaganti dasseti. Tathā hi ‘‘sugatavidatthi nāma idāni majjhimassa purisassa tisso vidatthiyo, vaḍḍhakīhatthena diyaḍḍho hattho hotī’’ti (pārā. aṭṭha. 2.348-349) <hi rend="bold">kuṭikārasikkhāpadaṭṭhakathāyaṃ</hi> vuttaṃ, tasmā sugataṅgulena dvādasaṅgulā sugatavidatthi vaḍḍhakīhatthena diyaḍḍho hatthoti siddhaṃ. Evañca katvā ‘‘sugataṅgulena aṭṭhaṅgulaṃ vaḍḍhakīhatthappamāṇa’’nti āgataṭṭhānehi ca sameti.</p>

<p rend="bodytext"><hi rend="bold">Taṃ atikkāmayato</hi>ti ettha <hi rend="bold">ta</hi>nti cīvaraṃ, kālaṃ vā parāmasati. <hi rend="bold">Tassa yo aruṇo</hi>ti cīvaruppādadivasassa yo atikkanto aruṇo. <hi rend="bold">Cīvaruppādadivasena saddhi</hi>nti cīvaruppādadivasassa ādibhūtena atikkantaaruṇena saddhinti attho, idañca bhagavatā ‘‘dasāhaparama’’nti vatvā puna ‘‘ekādase aruṇuggamane’’ti vuttattā pubbāparasaṃsandanatthaṃ saddato gammamānampi ‘‘cīvaruppādadivasena saddhi’’nti evaṃ vuttaṃ. ‘‘Dasame aruṇe’’ti vutte eva hi dasāhaparamena saddhiṃ sameti. Divasapariyosānassa avadhibhūtaanāgatāruṇavasena hi divasaṃ atikkantaṃ nāma hoti, na pana divasassa ādibhūtāruṇavasena parivāsādīsu tathā aggahaṇato, idha pana bhagavatā divasassa ādiantaparicchedadassanavasena <hi rend="bold">‘‘ekādase aruṇuggamane’’</hi>ti vuttaṃ, tasmā <hi rend="bold">aṭṭhakathāyaṃ</hi> divasassa ādibhūtaṃ taṃdivasanissitampi aruṇaṃ gahetvā ‘‘ekādase aruṇuggamane nissaggiyaṃ hotī’’ti vuttaṃ. <hi rend="bold">Aruṇo</hi>ti cettha sūriyuggamanassa purecaro vaḍḍhanaghanaratto pabhāvisesoti daṭṭhabbo.</p>

<p rend="bodytext"><hi rend="bold">Vacanīyo</hi>ti <pb ed="V" n="1.0273" /> saṅghāpekkho. <hi rend="bold">Vacanabhedo</hi>ti ‘‘ñattiyaṃ dve āpattiyo saratī’’tiādinā vattabbanti adhippāyo.</p>

<p rend="bodytext" n="468"><hi rend="paranum">468</hi><hi rend="dot">.</hi><hi rend="bold">‘‘Na</hi><pb ed="M" n="1.0312" /><hi rend="bold">idha saññā rakkhatī’’</hi>ti idaṃ vematikañca anatikkantasaññañca sandhāya vuttaṃ. <hi rend="bold">Yopi evaṃsaññī tassapī</hi>ti yo anatikkantasaññī, vematiko vā, tassapīti attho. Anaṭṭhato aviluttassa visesamāha <hi rend="bold">‘‘pasayhāvahāravasenā’’</hi>ti. Theyyāvahāravasena gahitampi idha naṭṭhaṃ.</p>

<p rend="bodytext"><hi rend="bold">Anāpatti aññena kataṃ paṭilabhitvā</hi>tiādi nisīdanasanthataṃ sandhāya vuttaṃ. Yena hi purāṇasanthatassa sāmantā sugatavidatthiṃ anādiyitvā navaṃ nisīdanasanthataṃ kataṃ, tassa taṃ nissaggiyampi tato aññassa paṭilabhitvā paribhuñjantassa anāpattikaranti sijjhanato ayamattho sabbanissaggiyesupi sijjhati.</p>

<p rend="bodytext" n="469"><hi rend="paranum">469</hi><hi rend="dot">.</hi><hi rend="bold">Ticīvaraṃ adhiṭṭhātu</hi>nti saṅghāṭiādināmena adhiṭṭhātuṃ. <hi rend="bold">‘‘Na vikappetu’’</hi>nti iminā nāmena na vikappetuṃ, etena vikappitaticīvaro tecīvariko na hoti. Tassa tasmiṃ adhiṭṭhitaticīvare viya avippavāsādinā kattabbavidhi na kātabboti dasseti, na pana vikappane dosoti. <hi rend="bold">Tato para</hi>nti catumāsato paraṃ vikappetvā paribhuñjituṃ anuññātanti keci vadanti, aññe pana ‘‘vikappetvā yāva āgāmivassānaṃ, tāva ṭhapetumeva vaṭṭatī’’ti vadanti, apare pana ‘‘vikappane na doso, tathā vikappitaṃ parikkhārādināmena adhiṭṭhahitvā paribhuñjitabba’’nti vadanti.</p>

<p rend="bodytext"><hi rend="bold">Muṭṭhipañcaka</hi>nti muṭṭhiyā upalakkhitaṃ pañcakaṃ, catuhatthe minitvā pañcamaṃ hatthaṃ muṭṭhiṃ katvā minitabbanti adhippāyo. Keci pana ‘‘muṭṭhihatthānaṃ pañcakaṃ muṭṭhipañcakaṃ, tasmā pañcapi hatthe muṭṭhiṃ katvāva minitabbā’’ti vadanti. <hi rend="bold">Muṭṭhittika</hi>nti etthāpi eseva nayo. Dvihatthena antaravāsakena timaṇḍalaṃ paṭicchādetuṃ sakkāti āha <hi rend="bold">‘‘pārupanenā’’</hi>tiādi. <hi rend="bold">Atireka</hi>nti sugatacīvarappamāṇato adhikaṃ. <hi rend="bold">Ūnaka</hi>nti muṭṭhipañcakādito ūnakaṃ, tena ca tesu ticīvarādhiṭṭhānaṃ na ruhatīti dasseti.</p>

<p rend="bodytext"><hi rend="bold">Imaṃ saṅghāṭiṃ paccuddharāmī</hi>ti imaṃ saṅghāṭiadhiṭṭhānaṃ ukkhipāmi pariccajāmīti attho. <hi rend="bold">Kāyavikāraṃ karontenā</hi>ti hatthena cīvaraṃ parāmasantena, cālentena vā. <hi rend="bold">Vācāya adhiṭṭhātabbā</hi>ti ettha <pb ed="V" n="1.0274" /> kāyenapi cāletvā vācampi bhinditvā kāyavācāhi adhiṭṭhānampi saṅgahitanti veditabbaṃ ‘‘kāyena aphusitvā’’ti vuttattā. <hi rend="bold">Duvidha</hi>nti ahatthapāsahatthapāsavasena duvidhaṃ. Tattha <hi rend="bold">hatthapāso</hi> nāma aḍḍhateyyahattho vuccati. Dvādasahatthanti keci vadanti <pb ed="M" n="1.0313" />, taṃ idha na sameti. <hi rend="bold">‘‘Sāmantavihāre’’</hi>ti idaṃ ṭhapitaṭṭhānasallakkhaṇayogge ṭhitaṃ sandhāya vuttaṃ. Tato dūre ṭhitampi ṭhapitaṭṭhānaṃ sallakkhentena adhiṭṭhātabbameva. Tatthapi cīvarassa ṭhapitabhāvasallakkhaṇameva pamāṇaṃ. Na hi sakkā sabbathā ṭhānaṃ sallakkhetuṃ. Ekasmiṃ vihāre ṭhapetvā tato aññasmiṃ ṭhapitanti adhiṭṭhātuṃ na vaṭṭati. Keci pana ‘‘tathāpi adhiṭṭhite na doso’’ti vadanti, taṃ aṭṭhakathāya na sameti, vīmaṃsitabbaṃ. <hi rend="bold">Adhiṭṭhahitvā ṭhapitavatthehī</hi>ti parikkhāracoḷanāmena adhiṭṭhahitvā ṭhapitavatthehi, teneva ‘‘imaṃ paccuddharāmī’’ti parikkhāracoḷassa paccuddhāraṃ dasseti. Etena ca tecīvaradhutaṅgaṃ pariharantena paṃsukūlādivasena laddhaṃ vatthaṃ dasāhabbhantare katvā rajitvā pārupituṃ asakkontena parikkhāracoḷavasena adhiṭṭhahitvāva dasāhaṃ atikkametabbaṃ, itarathā nissaggiyaṃ hotīti dasseti. Teneva ‘‘rajitakālato pana paṭṭhāya nikkhipituṃ na vaṭṭati, dhutaṅgacoro nāma hotī’’ti (visuddhi. 1.25) <hi rend="bold">visuddhimagge</hi> vuttaṃ. <hi rend="bold">‘‘Puna adhiṭṭhātabbānī’’</hi>ti idañca saṅghāṭiāditicīvaranāmena adhiṭṭhahitvā paribhuñjitukāmassa vasena vuttaṃ, itarassa pana purimādhiṭṭhānameva alanti veditabbaṃ. <hi rend="bold">‘‘Puna adhiṭṭhātabba’’</hi>nti iminā kappabindupi dātabbanti dasseti.</p>

<p rend="bodytext">Baddhasīmāyaṃ avippavāsasīmāsammutisambhavato na tattha dupparihāratāti āha <hi rend="bold">‘‘abaddhasīmāyaṃ dupparihāra’’</hi>nti.</p>

<p rend="bodytext">Atirittappamāṇāya chedanakaṃ pācittiyanti āha <hi rend="bold">‘‘anatirittappamāṇā’’</hi>ti. <hi rend="bold">Tato paraṃ paccuddharitvā vikappetabbā</hi>ti vassikamāsato paraṃ adhiṭṭhānaṃ paccuddharitvā vikappetabbā, iminā catunnaṃ vassikamāsānaṃ upari adhiṭṭhānaṃ tiṭṭhatīti viññāyati tato paccuddharāyogā. Yañca <hi rend="bold">mātikāṭṭhakathāyaṃ</hi> ‘‘vassikasāṭikā vassānamāsātikkamenāpi, kaṇḍupaṭicchādi ābādhavūpasamenāpi adhiṭṭhānaṃ vijahatī’’ti (kaṅkhā. aṭṭha. kathinasikkhāpadavaṇṇanā) vuttaṃ, taṃ <hi rend="bold">samantapāsādikāyaṃ</hi> natthi. <hi rend="bold">Parivāraṭṭhakathāyañca</hi> ‘‘atthāpatti hemante āpajjati, no gimhe’’ti ettha idaṃ vuttaṃ ‘‘kattikapuṇṇamāsiyā pacchime pāṭipadadivase vikappetvā ṭhapitaṃ vassikasāṭikaṃ nivāsento hemante āpajjati, kurundiyaṃ pana ‘kattikapuṇṇamadivase apaccuddharitvā hemante āpajjatī’ti vuttaṃ, tampi suvuttaṃ, ‘catumāsaṃ adhiṭṭhātuṃ tato paraṃ vikappetu’nti <pb ed="M" n="1.0314" /> hi vutta’’nti (pari. aṭṭha. 323). Tattha <hi rend="bold">mahāaṭṭhakathāyaṃ</hi> nivāsanapaccayā dukkaṭaṃ <pb ed="V" n="1.0275" /> vuttaṃ, <hi rend="bold">kurundaṭṭhakathāyaṃ</hi> pana apaccuddhārapaccayā, tasmā kurundiyaṃ vuttanayenāpi vassikasāṭikā vassānamāsātikkamepi adhiṭṭhānaṃ na vijahatīti paññāyati. Adhiṭṭhānavijahanesu ca vassānamāsaābādhānaṃ vigamena vijahanaṃ <hi rend="bold">mātikāṭṭhakathāyampi</hi> na uddhaṭaṃ, tasmā <hi rend="bold">samantapāsādikāyaṃ</hi> āgatanayena yāva paccuddhārā adhiṭṭhānaṃ tiṭṭhatīti gahetabbaṃ. Nahānatthāya anuññātattā <hi rend="bold">‘‘vaṇṇabhedamattarattāpi cesā vaṭṭatī’’</hi>ti vuttaṃ. <hi rend="bold">‘‘Dve pana na vaṭṭantī’’</hi>ti iminā saṅghāṭiādīsu viya dutiye adhiṭṭhānaṃ na ruhati, atirekacīvaraṃ hotīti dasseti. <hi rend="bold">Mahāpaccariyaṃ</hi> cīvaravasena paribhogakiccassa abhāvaṃ sandhāya anāpatti vuttā senāsanaparikkhāratthāya dinnapaccattharaṇe viya. Yaṃ pana ‘‘paccattharaṇampi adhiṭṭhātabba’’nti vuttaṃ, taṃ senāsanatthāyevāti niyamitaṃ na hoti navasu cīvaresu gahitattā, tasmā attano nāmena adhiṭṭhahitvā nidahitvā parikkhāracoḷaṃ viya yathā tathā viniyujjitabbamevāti gahetabbaṃ. <hi rend="bold">Pāvāro kojavo</hi>ti imesampi paccattharaṇādīnaṃ lokepi voharaṇato senāsanaparikkhāratthāya dinnapaccattharaṇato visuṃ gahaṇaṃ kataṃ.</p>

<p rend="bodytext"><hi rend="bold">‘‘Hīnāyāvattanenā’’</hi>ti idaṃ antimavatthuṃ ajjhāpajjitvā bhikkhupaṭiññāya ṭhitassa ceva titthiyapakkantassa ca bhikkhuniyā ca bhikkhunibhāve nirapekkhatāya gihiliṅgatitthiyaliṅgaggahaṇaṃ sandhāya vuttaṃ. Sikkhaṃ apaccakkhāya gihibhāvūpagamanaṃ sandhāya vuttanti keci vadanti, taṃ na yuttaṃ tadāpissa upasampannattā, cīvarassa ca tassa santakattāvijahanato. <hi rend="bold">Pamāṇacīvarassā</hi>ti pacchimappamāṇaṃ sandhāya vuttaṃ. <hi rend="bold">Dve cīvarāni pārupantassā</hi>ti gāmappavese diguṇaṃ katvā saṅghāṭiyo pārupanaṃ sandhāya vuttaṃ. <hi rend="bold">‘‘Esa nayo’’</hi>ti iminā pamāṇayuttesu yattha katthaci chiddaṃ adhiṭṭhānaṃ vijahatītiādiatthaṃ saṅgaṇhāti.</p>

<p rend="bodytext"><hi rend="bold">Aññaṃ pacchimappamāṇaṃ nāma natthī</hi>ti sutte āgataṃ natthīti adhippāyo. Idāni tameva vibhāvetuṃ <hi rend="bold">‘‘yañhī’’</hi>tiādi vuttaṃ, taṃ na sameti, saṅghāṭiādīnaṃ muṭṭhipañcakādiheṭṭhimappamāṇassa sutte anāgatattāti adhippāyo.</p>

<p rend="bodytext"><hi rend="bold">Mahantaṃ vā khuddakaṃ karotī</hi>ti ettha atimahantaṃ cīvaraṃ muṭṭhipañcakādipacchimappamāṇayuttaṃ katvā samantato chindanenāpi vicchindanakāle chijjamānaṭṭhānaṃ chiddasaṅkhyaṃ <pb ed="M" n="1.0315" /> na gacchati adhiṭṭhānaṃ na vijahati evāti sijjhati, ‘‘ghaṭetvā chindati, na bhijjatī’’ti vacanena ca sameti. Parikkhāracoḷaṃ pana vikappanupagapacchimappamāṇato ūnaṃ katvā chinnaṃ adhiṭṭhānaṃ vijahati adhiṭṭhānassa anissayattā. Tāni puna baddhāni ghaṭitāni adhiṭṭhātabbamevāti veditabbaṃ <pb ed="V" n="1.0276" />. Keci pana ‘‘vassikasāṭikacīvare dvidhā chinne yadipi ekekaṃ khaṇḍaṃ pacchimapacchimappamāṇaṃ pahoti, ekasmiṃyeva khaṇḍe adhiṭṭhānaṃ tiṭṭhati, na itare, ‘‘dve pana na vaṭṭantī’’ti vuttattā. Nisīdanakaṇḍuppaṭicchādīsupi eseva nayoti vadanti.</p>

<p rend="bodytext">Sammukhe pavattā <hi rend="bold">sammukhā</hi>ti paccattavacanaṃ, tañca vikappanavisesanaṃ, tasmā ‘‘sammukhe’’ti bhummatthe nissakkavacanaṃ katvāpi atthaṃ vadanti, abhimukheti attho. Atha vā sammukhena attano vācāya eva vikappanā <hi rend="bold">sammukhāvikappanā</hi>. Parammukhena vikappanā <hi rend="bold">parammukhāvikappanā</hi>ti karaṇatthenāpi attho daṭṭhabbo, ayameva pāḷiyā sameti. <hi rend="bold">Sannihitāsannihitabhāva</hi>nti āsannadūrabhāvaṃ. <hi rend="bold">Ettāvatā nidhetuṃ vaṭṭatī</hi>ti ettakeneva vikappanākiccassa niṭṭhitattā, atirekacīvaraṃ na hotīti dasāhātikkame na nissaggiyaṃ janetīti adhippāyo. <hi rend="bold">Paribhuñjituṃ…pe… na vaṭṭatī</hi>ti sayaṃ apaccuddharaṇaṃ paribhuñjane pācittiyaṃ, adhiṭṭhāne paresaṃ vissajjane dukkaṭañca sandhāya vuttaṃ.</p>

<p rend="bodytext"><hi rend="bold">Paribhogādayopi vaṭṭantī</hi>ti paribhogavissajjanaadhiṭṭhānānipi. <hi rend="bold">Api</hi>-saddena nidhetumpi vaṭṭatīti attho, etena ca paccuddhārepi kate cīvarampi vikappitacīvarameva hoti, na atirekacīvaraṃ. Taṃ pana ticīvarādināmena adhiṭṭhātukāmena adhiṭṭhahitabbaṃ, itarena vikappitacīvarameva katvā paribhuñjitabbanti dasseti. Keci pana ‘‘yaṃ vikappitacīvaraṃ, taṃ yāva aparibhogakālā apaccuddharāpetvāva nidahitabbaṃ, paribhogakāle pana sampatte paccuddharāpetvā adhiṭṭhahitvā paribhuñjitabbaṃ. Yadi hi tato purepi paccuddharāpeyya, paccuddhāreneva vikappanāya vigatattā atirekacīvaraṃ nāma hoti, dasāhātikkame ca nissaggiyaṃ pācittiyaṃ. Tasmā yaṃ aparibhuñjitvāva ṭhapetabbaṃ, tadeva vikappetabbaṃ, paccuddhāre ca kate antodasāheyeva adhiṭṭhātabbaṃ. Yañca aṭṭhakathāyaṃ ‘tato pabhuti paribhogādayopi vaṭṭantī’tiādi vuttaṃ, taṃ pāḷiyā virujjhatī’’ti vadanti, taṃ tesaṃ matimattameva. Pāḷiyañhi <pb ed="M" n="1.0316" /> ‘‘antodasāhaṃ adhiṭṭheti, vikappetī’’ti (pārā. 469) ca ‘‘sāmaṃ cīvaraṃ vikappetvā apaccuddhāraṇaṃ paribhuñjeyya pācittiya’’nti (pāci. 373) ca ‘‘anāpatti so vā deti, tassa vā vissāsanto paribhuñjatī’’ti (pāci. 374) ca sāmaññato vuttattā, aṭṭhakathāyañca ‘‘imaṃ cīvaraṃ vā vikappanaṃ vā paccuddharāmī’’tiādinā paccuddhāraṃ adassetvā ‘‘mayhaṃ santakaṃ paribhuñja vā vissajjehi vā’’ti evaṃ attano santakattaṃ amocetvāva paribhogādivaseneva paccuddhārassa vuttattā, ‘‘tato pabhuti paribhogādayopi vaṭṭantī’’ti adhiṭṭhānaṃ vināpi visuṃ paribhogassa, nidahanassa ca vuttattā vikappanānantarameva paccuddharāpetvā anadhiṭṭhahitvā eva ticīvaravirahitaṃ <pb ed="V" n="1.0277" /> vikappanārahaṃ cīvaraṃ paribhuñjituṃ, nidahituñca idaṃ pāṭekkaṃ vinayakammanti khāyati. Apica bahūnaṃ pattānaṃ vikappetuṃ, paccuddhāretuñca vuttattā paccuddhārena tesaṃ atirekapattatā dassitāti sijjhati tesu ekasseva adhiṭṭhātabbato. Tasmā aṭṭhakathāyaṃ āgatanayeneva gahetabbaṃ.</p>

<p rend="bodytext"><hi rend="bold">Paññattikovido na hotī</hi>ti evaṃ vikappite ‘‘anantarameva evaṃ paccuddharitabba’’nti vinayakammaṃ na jānāti. Tenāha <hi rend="bold">‘‘na jānāti paccuddharitu’’</hi>nti, imināpi cetaṃ veditabbaṃ ‘‘vikappanānantarameva paccuddhāro kātabbo’’ti.</p>

<p rend="bodytext"><hi rend="bold">Avisesena vuttavacana</hi>nti ticīvarādīnaṃ sādhāraṇavacanena vuttavacanaṃ. Yaṃ panettha ‘‘viruddhaṃ viya dissatī’’ti vatvā taṃ virodhāsaṅkaṃ nivattetuṃ <hi rend="bold">‘‘ticīvarasaṅkhepena…pe… vikappanāya okāso dinno hotī’’</hi>ti vuttaṃ, taṃ ‘‘adhiṭṭheti vikappetī’’ti sāmaññato vuttepi ticīvarampi vikappetīti ayamattho na sijjhati, ‘‘ticīvaraṃ adhiṭṭhātuṃ na vikappetu’’nti (mahāva. 358) visesetvā vuttattā. Yaṃ pana adhiṭṭhātabbaṃ, taṃ adhiṭṭhāti. Yaṃ ticīvaravirahitaṃ, taṃ vikappetabbaṃ, taṃ vikappetīti evamattho sijjhatīti. Tasmā ettha pubbāparavirodho na dissati sāmaññavacanassa vuttāvaseseyeva avatiṭṭhanato. Yaṃ panettha ticīvarassāpi vikappanavidhiṃ dassetuṃ <hi rend="bold">‘‘ticīvaraṃ ticīvarasaṅkhepenā’’</hi>tiādi vuttaṃ. Tattha ticīvarasaṅkhepena parihariyamānesu ekampi paccuddharitvā vikappetuṃ na vaṭṭati, ticīvarato pana ekaṃ vā sakalameva vā apanetvā aparaṃ ticīvaraṃ ticīvarasaṅkhepena pariharitukāmassa vā ticīvarādhiṭṭhānaṃ muñcitvā parikkhāracoḷavaseneva sabbacīvaraṃ paribhuñjitukāmassa <pb ed="M" n="1.0317" /> vā purimaṃ adhiṭṭhitacīvaraṃ paccuddharitvā vikappetuṃ vaṭṭatīti evamadhippāyena <hi rend="bold">‘‘ticīvare ekena cīvarena vippavasitukāmo hotī’’</hi>tiādi vuttaṃ siyā, iccetaṃ pāḷiyā saddhiṃ sameti. Atha punapi tadeva ticīvarādhiṭṭhānena adhiṭṭhātukāmo hutvā vippavāsasukhatthaṃ paccuddharitvā vikappetīti iminā adhippāyena vuttaṃ siyā, taṃ ‘‘ticīvaraṃ adhiṭṭhātuṃ na vikappetu’’nti (mahāva. 358) iminā vacanena na sameti. Yadi hi sesacīvarāni viya ticīvarampi paccuddharitvā vikappetabbaṃ siyā, ‘‘ticīvaraṃ adhiṭṭhātuṃ na vikappetu’’nti idaṃ vacanameva niratthakaṃ siyā sesacīvarehi ticīvarassa visesābhāvā. Tasmā ‘‘vikappetī’’ti idaṃ ticīvaravirahitameva sandhāya vuttaṃ. Ticīvaraṃ pana vikappetuṃ na vaṭṭatīti viññāyati, teneva dutiyakathinasikkhāpadassa anāpattivāre ‘‘vikappetī’’ti idaṃ na vuttaṃ, vīmaṃsitvā yathā pāḷiyā saddhiṃ na virujjhati, tathā ettha adhippāyo gahetabbo.</p>

<p rend="bodytext"><hi rend="bold">Tuyhaṃ</hi><pb ed="V" n="1.0278" /><hi rend="bold">demī</hi>tiādīsu pariccattattā manasā asampaṭicchantepi sampadānabhūtasseva santakaṃ hoti, so icchitakkhaṇe gahetuṃ labhati. <hi rend="bold">Itthannāmassā</hi>ti parammukhe ṭhitaṃ sandhāya vadati. <hi rend="bold">Yassa pana ruccatī</hi>tiādi ubhohipi pariccattatāya assāmikataṃ sandhāya vuttaṃ.</p>

<p rend="bodytext"><hi rend="bold">‘‘Taṃ na yujjatī’’</hi>ti idaṃ antodasāhe eva vissāsaggahaṇaṃ sandhāya anāpattivārassa āgatattā, idha nissaggiyacīvarassa kappiyabhāvakaraṇatthaṃ lesena gahitattā ca vuttaṃ, keci pana ‘‘parehi sabhāgena acchinne, vissāsaggahite ca puna laddhe doso na dissatī’’ti vadanti. <hi rend="bold">Anadhiṭṭhānenā</hi>ti kāyavācāhi kattabbassa akaraṇenāti adhippāyo. Cīvarassa attano santakatā, jātipamāṇayuttatā, chinnapalibodhabhāvo, atirekacīvaratā, dasāhātikkamoti imānettha pañca aṅgāni.</p>

<p rend="centre">Paṭhamakathinasikkhāpadavaṇṇanā niṭṭhitā.</p>

<p rend="title">2. Udositasikkhāpadavaṇṇanā</p>

<p rend="bodytext" n="473"><hi rend="paranum">473</hi><hi rend="dot">.</hi> Dutiye <hi rend="bold">avippavāse</hi>ti avippavāse nipphādetabbe, vippavāsadosābhāve sādhetabbe kattabbā sammutīti attho.</p>

<p rend="bodytext" n="475"><hi rend="paranum">475</hi><hi rend="dot">.</hi><hi rend="bold">Paṭisiddhapariyāpannenā</hi>ti <pb ed="M" n="1.0318" /> vippavasituṃ paṭisiddhesu tīsu cīvaresu antogadhena, ekena ca avayave samudāyopacāraṃ dasseti.</p>

<p rend="bodytext" n="478-479"><hi rend="paranum">478-479</hi><hi rend="dot">.</hi><hi rend="bold">Ettāvatā</hi>ti ‘‘parikkhitto’’ti iminā. ‘‘Sabhāyeti liṅgabyattayena sabhā vuttā’’ti vatvā puna sayampi <hi rend="bold">‘‘sabhāye’’</hi>ti iminā voharanto sabhā-saddassa pariyāyo sabhāya-saddo napuṃsakaliṅgayutto atthīti dasseti. ‘‘Sabhāyanti liṅgabyattayena sabhā vuttā’’ti vā pāṭho. Liṅgabyattayena sabhāti ca liṅgantarayutto sabhāsaddapariyāyo sabhāyasaddoti attho.</p>

<p rend="bodytext"><hi rend="bold">Sabhāyaṃ gacchatī</hi>ti sabhaṃ gacchati. <hi rend="bold">Vasitabbaṃ natthī</hi>ti cīvarahatthapāseyeva vasitabbaṃ natthīti attho. <hi rend="bold">Tassā</hi>ti vīthiyā. <hi rend="bold">Sabhāyassa ca dvārassa ca hatthapāsā na vijahitabba</hi>nti ettha sabhāyadvārānamantare vīthi gehāpi gahitā eva honti ādipariyosānānaṃ gahitattā. Ettha ca dvāravīthigharesu vasantena gāmappavesanasahaseyyādidosaṃ pariharitvā supaṭicchannatādiyutteneva bhavitabbaṃ <pb ed="V" n="1.0279" />, sabhā pana yadi sabbesaṃ vasanatthāya sālāsadisā katā, antarārāme viya yathāsukhaṃ vasituṃ vaṭṭatīti veditabbaṃ. Parikkhittatāya ca ekūpacārataṃ, aparikkhittatāya nānūpacāratañca nivesanādīsupi atidisanto āha <hi rend="bold">‘‘etenevūpāyenā’’</hi>tiādi. Nivesanādīni bahigāmato sanniviṭṭhāni gahitāni antogāme ṭhitānaṃ gāmaggahaṇeneva gahitattā. <hi rend="bold">Sabbatthā</hi>ti gāmanigamanivesanādīsu pannarasasu. <hi rend="bold">Parikkhepādī</hi>ti <hi rend="bold">ādi</hi>-saddena aparikkhepasseva gahaṇaṃ, na ekakulādīnampi tesaṃ ekūpacāratānānūpacāratānimittatābhāvā. Ettha ca satthassa katipāhaṃ katthaci niviṭṭhasseva parikkhepo hoti, na gacchantassa.</p>

<p rend="bodytext" n="482-487"><hi rend="paranum">482-487</hi><hi rend="dot">.</hi> Gāmato bahi issarānaṃ samuddatīrādīsu katabhaṇḍasālā udositoti āha <hi rend="bold">‘‘yānādīna’’</hi>ntiādi. <hi rend="bold">Muṇḍacchadanapāsādo</hi>ti nātiucco candikaṅgaṇayutto sikharakūṭamālādivirahito pāsādo.</p>

<p rend="bodytext" n="489"><hi rend="paranum">489</hi><hi rend="dot">.</hi><hi rend="bold">Pariyādiyitvā</hi>ti ajjhottharitvā. <hi rend="bold">Nadīparihāro</hi>ti visuṃgāmādīnaṃ viya nadīparihārassa avuttattā cīvarahatthapāso evāti vadanti, aññe pana ‘‘iminā aṭṭhakathāvacanena nadīparihāropi visuṃ siddho, nadiyā <pb ed="M" n="1.0319" /> hatthapāso na vijahitabbo’’ti vadanti. <hi rend="bold">Vihārasīma</hi>nti avippavāsasīmaṃ sandhāyāha. Ettha ca vihārassa nānākulasantakabhāvepi avippavāsasīmāparicchedabbhantare sabbattha cīvaraavippavāsasambhavato tassā padhānattā tattha satthaparihāro na labbhatīti <hi rend="bold">‘‘vihāraṃ gantvā vasitabba’’</hi>nti vuttaṃ. <hi rend="bold">‘‘Satthasamīpe’’</hi>ti idaṃ yathāvuttaṃ abbhantaraparicchedavasena vuttaṃ. Pāḷiyaṃ <hi rend="bold">nānākulassa sattho hoti, satthe cīvaraṃ nikkhipitvā hatthapāsā na vijahitabba</hi>nti ettha satthahatthapāso gahito.</p>

<p rend="bodytext" n="490"><hi rend="paranum">490</hi><hi rend="dot">.</hi><hi rend="bold">Ekakulassa khette</hi>ti aparikkhittaṃ sandhāya vadati.</p>

<p rend="bodytext" n="491-494"><hi rend="paranum">491-494</hi><hi rend="dot">.</hi><hi rend="bold">Vihāro</hi> nāma upacārasīmā. Tattha <hi rend="bold">yasmiṃ vihāre</hi>ti tassa antopariveṇādiṃ sandhāya vuttaṃ, ekakulādisantakatā cettha kārāpakānaṃ vasena. <hi rend="bold">Chāyāya phuṭṭhokāsassā</hi>ti ujukaṃ avakkhittaleḍḍupātabbhantaraṃ sandhāya vadati.</p>

<p rend="bodytext"><hi rend="bold">Agamanapathe</hi>ti tadaheva gantvā nivattetuṃ na sakkuṇeyyake samuddamajjhe ye dīpakā, tesūti yojanā. <hi rend="bold">Itarasmi</hi>nti puratthimadisāya cīvare. <hi rend="bold">‘‘Uposathakāle…pe… vaḍḍhatī’’</hi>ti iminā cīvaravippavāsasattabbhantarato samānasaṃvāsāya sattabbhantarasīmāya accantavisadisataṃ dasseti <pb ed="V" n="1.0280" />. Tathā hi bahūsu bhikkhūsu ekato nisīditvā samantā sattabbhantaraparicchedesu yathāsakaṃ cīvaraṃ ṭhapetvā pariharantesu ekekassa bhikkhuno nisinnokāsato paṭṭhāya paccekaṃ sattabbhantarassa paricchedo aññamaññavisadiso anekavidho hoti, na eko parisapariyantato paṭṭhāya animitabbattā. Teneva tattha parisavasena vuḍḍhi, hāni vā na hoti, na evaṃ sattabbhantarasīmāya. Sā hi yojanikāyapi parisapariyantatova paṭṭhāya samantā sattabbhantarapaacchinnā ekāva hoti. Teneva sā parisavasena vaḍḍhati, hāyati ca, tasmā aññāva sattabbhantarasīmā añño sattabbhantarato paricchinno cīvaravippavāsaparihāro abbhokāsoti veditabbaṃ. Yañcettha vattabbaṃ, taṃ <hi rend="bold">khandhake sīmākathāya</hi>meva (mahāva. 143) vakkhāma.</p>

<p rend="bodytext" n="495"><hi rend="paranum">495</hi><hi rend="dot">.</hi><hi rend="bold">Nadiṃ</hi><pb ed="M" n="1.0320" /><hi rend="bold">otaratī</hi>ti hatthapāsaṃ muñcitvā otarati. <hi rend="bold">Bahigāme ṭhapetvā</hi>ti apārupitabbatāya vuttaṃ. <hi rend="bold">Vinayakammaṃ kātabba</hi>nti uttarāsaṅge ca bahigāme ṭhapitasaṅghāṭiyañca paṭhamaṃ vinayakammaṃ katvā pacchā uttarāsaṅgaṃ nivāsetvā antaravāsake kātabbaṃ. Ettha ca bahigāme ṭhapitassāpi vinayakammavacanato parammukhāpi ṭhitaṃ vissajjituṃ, nissaṭṭhaṃ dātuñca vaṭṭatīti veditabbaṃ. Daharānaṃ gamane saussāhattā <hi rend="bold">‘‘nissayo pana na paṭippassambhatī’’</hi>ti vuttaṃ. <hi rend="bold">Muhuttaṃ…pe… paṭippassambhatī</hi>ti saussāhatte gamanassa upacchinnattā vuttaṃ. Tesaṃ pana purāruṇāva uṭṭhahitvā saussāhena gacchantānaṃ aruṇe antarā uṭṭhitepi na paṭippassambhati <hi rend="bold">‘‘yāva aruṇuggamanā sayantī’’</hi>ti vuttattā. Teneva <hi rend="bold">‘‘gāmaṃ pavisitvā…pe… na paṭippassambhatī’’</hi>ti vuttaṃ. <hi rend="bold">Aññamaññassa vacanaṃ aggahetvā</hi>tiādimhi saussāhattā gamanakkhaṇe paṭippassaddhi na vuttā. <hi rend="bold">Dhenubhayenā</hi>ti taruṇavacchagāvīnaṃ abhidhāvitvā siṅgena paharaṇabhayena. <hi rend="bold">Nissayo ca paṭippassambhatī</hi>ti ettha dhenubhayādīhi ṭhitānaṃ yāva bhayavūpasamā ṭhātabbato ‘‘antoaruṇeyeva gamissāmī’’ti niyametuṃ asakkuṇeyyattā vuttaṃ. Yattha pana evaṃ niyametuṃ sakkā, tattha antarāruṇe uggatepi nissayo na paṭippassambhati bhesajjatthāya gāmappaviṭṭhadaharānaṃ viya. <hi rend="bold">Antosīmāyaṃ gāma</hi>nti avippavāsasīmāsammutito pacchā patiṭṭhāpitagāmaṃ sandhāya vadati gāmañca gāmūpacārañca ṭhapetvā sammannitabbato. <hi rend="bold">Paviṭṭhāna</hi>nti ācariyantevāsikānaṃ visuṃ visuṃ gatānaṃ avippavāsasīmattā neva cīvarāni nissaggiyāni honti, saussāhatāya nissayo na paṭippassambhati. <hi rend="bold">Antarāmagge</hi>ti dhammaṃ sutvā āgacchantānaṃ antarāmagge.</p>

<p rend="bodytext"><hi rend="bold">‘‘Idha apaccuddharaṇa’’</hi>nti iminā adhiṭṭhānavikappanāni viya paccuddharaṇampi kāyena vā vācāya vā kattabbanti dasseti. Kāyavācāhi kattabbassa akaraṇatoti idaṃ kāyavācāsamuṭṭhānaṃ <pb ed="V" n="1.0281" /> vuttaṃ. Adhiṭṭhitaticīvaratā, anatthatakathinatā, aladdhasammutitā, rattivippavāsoti imānettha cattāri aṅgāni.</p>

<p rend="centre">Udositasikkhāpadavaṇṇanā niṭṭhitā.</p>

<p rend="title">3. Tatiyakathinasikkhāpadavaṇṇanā</p>

<p rend="bodytext" n="497"><hi rend="paranum">497</hi><hi rend="dot">.</hi> Tatiye <pb ed="M" n="1.0321" /> pāḷiyaṃ <hi rend="bold">cīvarapaccāsā nikkhipitu</hi>nti cīvarapaccāsāya satiyā nikkhipitunti attho. <hi rend="bold">Niṭṭhitacīvarasmiṃ bhikkhunā</hi>ti ettha dutiyakathine viya sāmivaseneva karaṇavacanassa attho veditabbo.</p>

<p rend="bodytext" n="499-500"><hi rend="paranum">499-500</hi><hi rend="dot">.</hi><hi rend="bold">Tuyhaṃ dammīti dinna</hi>nti ‘‘tuyhaṃ, bhante, akālacīvaraṃ dammī’’ti evaṃ dinnaṃ, etampi kāle ādissa dinnaṃ nāma hotīti adhippāyo. Idaṃ pana aṭṭhakathāvacanaṃ, pāḷiyaṃ ‘‘kālepi ādissa dinna’’nti idañca ‘‘akālacīvara’’nti vacanasāmaññato labbhamānaṃ sabbampi dassetuṃ atthuddhāravasena vuttaṃ paṭhamaaniyate sotassa raho viya. Saṅghassa hi kālepi ādissa dinnaṃ akāle uppannacīvaraṃ viya sammukhībhūtehi vutthavassehi, avutthavassehi ca sabbehipi bhājetabbatāsāmaññena akālacīvaraṃ nāma hotīti dassanatthaṃ atthuddhāravasena pāḷiyaṃ ‘‘kālepi ādissa dinna’’nti vuttaṃ, na pana ‘‘tato bhājetvā laddhacīvarampi akāle laddhacīvarampi vutthavassānaṃ ekamāsaparihāraṃ, pañcamāsaparihāraṃ vā na labhati, paccāsācīvare asati dasāhaparihārameva labhatī’’ti dassanatthaṃ vuttaṃ, aṭṭhakathāyampi ‘‘ādissa dinna’’nti vacanasāmaññato labbhamānaṃ sabbaṃ atthuddhāravasena dassetuṃ ‘‘ekapuggalassa vā idaṃ tuyhaṃ dammīti dinna’’nti vuttaṃ, na pana tathāladdhaṃ vā akāle laddhaṃ vā anatthatakathinānaṃ dasāhabbhantare adhiṭṭhātabbanti dassetunti veditabbaṃ itarathā pāḷiaṭṭhakathāhi virujjhanato. Tathā hi <hi rend="bold">accekacīvarasikkhāpade</hi> akāle uppannampi accekacīvaraṃ ‘‘yāvacīvarakālasamayaṃ nikkhipitabba’’nti (pārā. 648) vuttaṃ, tassa aṭṭhakathāyañca ‘‘pavāraṇamāsassa juṇhapakkhapañcamiyaṃ uppannassa accekacīvarassa anatthate kathine ekādasadivasādhiko māso, atthate kathine ekādasadivasādhikā pañca māsā ca parihāro vutto, tameva parihāraṃ sandhāya ‘chaṭṭhito paṭṭhāya pana uppannaṃ anaccekacīvarampi paccuddharitvā ṭhapitacīvarampi etaṃ parihāraṃ labhatiyevā’ti (pārā. aṭṭha. 2.646-649) vuttaṃ. Tasmā kālepi akālepi ca yathātathā laddhaṃ <pb ed="V" n="1.0282" /> atirekacīvaraṃ vutthavassānaṃ ekamāsaṃ, pañcamāsaṃ vā yathārahaṃ parihāraṃ labhati evāti gahetabbaṃ.</p>

<p rend="bodytext">Evaṃ pana avatvā padabhājanaṃ vuttanti sambandho. Tattha <hi rend="bold">eva</hi>nti yaṃ aṭṭhakathāyaṃ ‘‘tato ce uttarī’’ti imassa māsaparamato uttarīti <pb ed="M" n="1.0322" /> attho vutto, taṃ parāmasati. Padabhājaniyaṃ evamatthaṃ avatvā aññathā attho vuttoti adhippāyo. <hi rend="bold">Tāva uppannaṃ paccāsācīvara</hi>nti paccattavacanaṃ. <hi rend="bold">‘‘Mūlacīvara’’</hi>nti idaṃ upayogavacanaṃ. <hi rend="bold">Attano gatikaṃ karotī</hi>ti anantarā dutiyadivasādīsu uppannaṃ paccāsācīvaraṃ māsaparamaṃ mūlacīvaraṃ ṭhapetuṃ adatvā attano dasāhaparamatāya eva patiṭṭhāpetīti attano gatikaṃ karotīti. <hi rend="bold">Tato uddhaṃ mūlacīvara</hi>nti ettha pana <hi rend="bold">mūlacīvara</hi>nti paccattavacanaṃ. Tañhi vīsatimadivasato uddhaṃ dvāvīsatimadivasādīsu uppannaṃ paccāsācīvaraṃ attanā saddhiṃ ekato sibbetvā ghaṭitaṃ dasāhaparamaṃ gantuṃ adatvā navāhaparamatādivasena attano gatikaṃ karoti, ekato asibbetvā visuṃ ṭhapitaṃ pana paccāsācīvaraṃ dasāhaparamameva.</p>

<p rend="bodytext">Pāḷiyaṃ <hi rend="bold">dasāhā</hi>ti dasāhena. <hi rend="bold">Ekādase uppanne</hi>tiādīsu ekādasāhe uppannetiādinā attho, ayameva vā pāṭho gahetabbo. <hi rend="bold">Ekavīse uppanne…pe… navāhā kāretabba</hi>ntiādi paccāsācīvarassa uppannadivasaṃ ṭhapetvā vuttaṃ. Teneva <hi rend="bold">‘‘tiṃse…pe… tadaheva adhiṭṭhātabba’’</hi>nti vuttaṃ. <hi rend="bold">‘‘Aññaṃ paccāsācīvaraṃ…pe… kāretabba’’</hi>nti idaṃ satiyā eva paccāsāya vuttaṃ. Sace pana ‘‘ito paṭṭhāya cīvaraṃ na labhissāmī’’ti icchitaṭṭhānato paccāsāya upacchinnāya aññatthāpi yena kenaci upāyena paccāsaṃ uppādeti, mūlacīvaraṃ na adhiṭṭhātabbaṃ, sabbathā paccāsāya upacchinnāya dasāhātikkantaṃ mūlacīvaraṃ tadaheva adhiṭṭhātabbaṃ. <hi rend="bold">Paccāsācīvarampi parikkhāracoḷaṃ adhiṭṭhātabba</hi>nti paṭhamataraṃ uppannaṃ visabhāgaṃ sandhāya vadati. <hi rend="bold">Aññamañña</hi>nti aññaṃ aññaṃ, ayameva vā pāṭho. Aṅgaṃ panettha paṭhamakathine vuttasadisameva. Kevalañhi tattha dasāhātikkamo, idha māsātikkamoti ayaṃ viseso.</p>

<p rend="centre">Tatiyakathinasikkhāpadavaṇṇanā niṭṭhitā.</p>

<p rend="title">4. Purāṇacīvarasikkhāpadavaṇṇanā</p>

<p rend="bodytext" n="503-505"><hi rend="paranum">503-505</hi><hi rend="dot">.</hi> Catutthe pāḷiyaṃ <hi rend="bold">bhattavissagga</hi>nti bhattassa udare vissajjanaṃ, pavesanaṃ ajjhoharaṇaṃ <pb ed="V" n="1.0283" /> bhattakiccanti attho, bhojanapariyosānena bhattassa vissajjanantipi <pb ed="M" n="1.0323" /> vadanti. <hi rend="bold">Tattha nāma tva</hi>nti so nāma tvaṃ, tāya nāma tvanti vā attho. Pitā ca mātā ca pitaro, pitūnaṃ pitā ca mātā ca <hi rend="bold">pitāmahā,</hi> te eva yugaḷaṭṭhena <hi rend="bold">yugo,</hi> tasmā yāva sattamā pitāmahayugā pitāmahāvaṭṭāti evamettha attho daṭṭhabbo. Evañhi pitāmahaggahaṇena mātāmaho ca pitāmahī mātāmahī ca gahitāva honti. Sattamayugato paraṃ ‘‘aññātakā’’ti veditabbaṃ. <hi rend="bold">Yā</hi>ti bhikkhunī. Pitu mātā <hi rend="bold">pitāmahī,</hi> mātu pitā <hi rend="bold">mātāmaho</hi>.</p>

<p rend="bodytext"><hi rend="bold">Payoge payoge bhikkhussa dukkaṭa</hi>nti ‘‘dhovā’’ti āṇāpanavācāya ekāya eva tadanuguṇassa sabbassāpi payogassa āṇattattā vuttaṃ.</p>

<p rend="bodytext" n="506"><hi rend="paranum">506</hi><hi rend="dot">.</hi> Tadavinābhāvato dhovanassa <hi rend="bold">‘‘kāyavikāraṃ katvā’’</hi>ti ca <hi rend="bold">‘‘antodvādasahatthe’’</hi>ti ca vuttattā kāyena dhovāpetukāmataṃ appakāsetvā dānakhipanapesanādiṃ karontassa ca dvādasahatthaṃ upacāraṃ muñcitvā bahi ṭhatvā kāyavācāhi āṇāpetvā khipanapesanādiṃ karontassa ca anāpatti eva.</p>

<p rend="bodytext"><hi rend="bold">Ekena vatthunā</hi>ti paṭhamakatena. Pañcasatāni pamāṇaṃ etāsanti <hi rend="bold">pañcasatā</hi>. Bhikkhubhāvato parivattaliṅgāpi bhikkhunī bhikkhūnaṃ santike ekatoupasampannā eva.</p>

<p rend="bodytext" n="507"><hi rend="paranum">507</hi><hi rend="dot">.</hi><hi rend="bold">Tāvakālikaṃ gahetvā</hi>ti attanā katipāhaṃ pārupanādiatthāya tāvakālikaṃ yācitvā. Purāṇacīvaratā, upacāre ṭhatvā aññātikāya bhikkhuniyā āṇāpanaṃ, tassā dhovāpanādīni cāti imānettha tīṇi aṅgāni.</p>

<p rend="centre">Purāṇacīvarasikkhāpadavaṇṇanā niṭṭhitā.</p>

<p rend="title">5. Cīvarapaṭiggahaṇasikkhāpadavaṇṇanā</p>

<p rend="bodytext" n="508"><hi rend="paranum">508</hi><hi rend="dot">.</hi> Pañcame <pb ed="M" n="1.0324" /><hi rend="bold">apaññatte sikkhāpade</hi>ti <hi rend="bold">gaṇamhā ohīyanasikkhāpade</hi> (pāci. 691-692) apaññatte. <hi rend="bold">Koṭṭhāsasampattī</hi>ti kesādipañcakoṭṭhāsānaṃ kalyāṇatā. <hi rend="bold">Hatthataleyeva dassetvā</hi>ti hatthatalato sesakāyassa adassanaṃ dīpeti.</p>

<p rend="bodytext" n="510"><hi rend="paranum">510</hi><hi rend="dot">.</hi><hi rend="bold">Vihatthatāyā</hi>ti <pb ed="V" n="1.0284" /> vihatatāya, amissitatāya apaṭisaraṇatāyāti attho. Tenāha <hi rend="bold">‘‘samabhitunnattā’’</hi>ti, byadhitattāti attho. Parivattetabbaṃ parivattaṃ, tadeva <hi rend="bold">pārivattakaṃ,</hi> parivattetvā diyyamānanti attho.</p>

<p rend="bodytext"><hi rend="bold">Purimasikkhāpade</hi> viya idha dvādasahattho upacāraniyamo natthīti āha <hi rend="bold">‘‘upacāraṃ muñcitvā’’</hi>ti. <hi rend="bold">Aññatra pārivattakā</hi>ti yaṃ antamaso harīṭakakhaṇḍampi datvā vā ‘‘dassāmī’’ti ābhogaṃ katvā vā parivattakaṃ gaṇhāti, taṃ ṭhapetvā. <hi rend="bold">‘‘Taṃ acittakabhāvena na sametī’’</hi>ti iminā ñātibhāvājānanādīsu viya bhikkhunībhāvājānanādivasenāpi acittakataṃ pakāseti.</p>

<p rend="bodytext" n="513-514"><hi rend="paranum">513-514</hi><hi rend="dot">.</hi> Tikañca taṃ pācittiyañcāti <hi rend="bold">tikapācittiyaṃ,</hi> pācittiyatikanti attho. <hi rend="bold">Pattatthavikādī</hi>ti anadhiṭṭhānupagaṃ sandhāya vadati. <hi rend="bold">Ko pana vādo pattatthavikādīsū</hi>ti mahatiyāpi tāva bhisicchaviyā anadhiṭṭhānupagattā anāpatti, vikappanupagapacchimappamāṇavirahitatāya anadhiṭṭhātabbesu kimeva vattabbanti dasseti. Pattatthavikādīni pana vikappanupagapacchimāni gaṇhituṃ na vaṭṭati eva. Paṭiggahaṇaṃ <hi rend="bold">kiriyā,</hi> aparivattanaṃ <hi rend="bold">akiriyā</hi>. Vikappanupagacīvaratā, pārivattakābhāvo, aññātikāya hatthato gahaṇanti imānettha tīṇi aṅgāni.</p>

<p rend="centre">Cīvarapaṭiggahaṇasikkhāpadavaṇṇanā niṭṭhitā.</p>

<p rend="title">6. Aññātakaviññattisikkhāpadavaṇṇanā</p>

<p rend="bodytext" n="515"><hi rend="paranum">515</hi><hi rend="dot">.</hi> Chaṭṭhe <pb ed="M" n="1.0325" /> paṭu eva <hi rend="bold">paṭṭo</hi>. Pāḷiyaṃ <hi rend="bold">dhammanimantanā</hi>ti samaṇesu vattabbācāradhammamattavasena nimantanā, dātukāmatāya katanimantanā na hotīti attho. Teneva <hi rend="bold">‘‘viññāpessatī’’</hi>ti vuttaṃ. Aññātakaappavāritato hi viññatti nāma hoti.</p>

<p rend="bodytext" n="517"><hi rend="paranum">517</hi><hi rend="dot">.</hi> ‘‘Tiṇena vā paṇṇena vā paṭicchādetvā āgantabba’’nti iminā bhūtagāmavikopanaṃ anuññātanti āha <hi rend="bold">‘‘neva bhūtagāmapātabyatāyā’’</hi>tiādi. Paṭhamaṃ suddhacittena liṅgaṃ gahetvā pacchā laddhiṃ gaṇhantopi titthiyapakkantako evāti āha <hi rend="bold">‘‘nivāsetvāpi laddhi na gahetabbā’’</hi>ti.</p>

<p rend="bodytext"><hi rend="bold">Yaṃ āvāsaṃ paṭhamaṃ upagacchatī</hi>ti etthāpi vihāracīvarādiatthāya pavisantenapi tiṇādīhi paṭicchādetvāva <pb ed="V" n="1.0285" /> gantabbaṃ, na tveva naggena āgantabbanti sāmaññato dukkaṭassa vuttattā. <hi rend="bold">Cimilikāhī</hi>ti paṭapilotikāhi. <hi rend="bold">Paribhogenevā</hi>ti aññaṃ cīvaraṃ alabhitvā paribhuñjanena. <hi rend="bold">Paribhogajiṇṇa</hi>nti yathā taṃ cīvaraṃ paribhuñjiyamānaṃ obhaggavibhaggatāya asāruppaṃ hoti, evaṃ jiṇṇaṃ.</p>

<p rend="bodytext" n="521"><hi rend="paranum">521</hi><hi rend="dot">.</hi><hi rend="bold">Aññassatthāyā</hi>ti etthāpi ‘‘ñātakānaṃ pavāritāna’’nti idaṃ anuvattati evāti āha <hi rend="bold">‘‘attano ñātakapavārite’’</hi>tiādi. Idha pana aññassa acchinnanaṭṭhacīvarassa atthāya aññātakaappavārite viññāpentassa nissaggiyena anāpattīti attho gahetabbo, itarathā ‘‘ñātakānaṃ pavāritāna’’nti iminā viseso na bhaveyya. Teneva anantarasikkhāpade vakkhati ‘‘aṭṭhakathāsu pana ñātakaparivātaṭṭhāne…pe… pamāṇameva vaṭṭatīti vuttaṃ, taṃ pāḷiyā na sametī’’ti (pārā. aṭṭha. 2.526) ca ‘‘yasmā panidaṃ sikkhāpadaṃ aññassatthāya viññāpanavatthusmiṃyeva paññattaṃ, tasmā idha ‘aññassatthāyā’ti na vutta’’nti (pārā. aṭṭha. 2.526) ca. Vikappanupagacīvaratā, samayābhāvo, aññātakaviññatti, tāya paṭilābhoti imānettha cattāri aṅgāni.</p>

<p rend="centre">Aññātakaviññattisikkhāpadavaṇṇanā niṭṭhitā.</p>

<p rend="title">7. Tatuttarisikkhāpadavaṇṇanā</p>

<p rend="bodytext" n="522-524"><hi rend="paranum">522-524</hi><hi rend="dot">.</hi> Sattame <pb ed="M" n="1.0326" /> pāḷiyaṃ <hi rend="bold">paggāhikasāla</hi>nti dussāpaṇaṃ. Tañhi vāṇijakehi dussāni paggahetvā dassanaṭṭhānatāya ‘‘paggāhikasālā’’ti vuccati. <hi rend="bold">Assa cīvarassā</hi>ti sāditabbacīvarassa. <hi rend="bold">‘‘Ticīvarikenā’’</hi>ti iminā acchinnaticīvarato aññassa vihārādīsu nihitassa cīvarassa abhāvaṃ dasseti. Yadi bhaveyya, viññāpetuṃ na vaṭṭeyya. Tāvakālikaṃ nivāsetvā attano cīvaraṃ gāhetabbaṃ, tāvakālikampi alabhantassa bhūtagāmavikopanaṃ katvā tiṇapaṇṇehi chadanaṃ viya viññāpanampi vaṭṭati eva. <hi rend="bold">Aññenā</hi>ti acchinnaasabbacīvarena. <hi rend="bold">Dve naṭṭhānī</hi>ti adhikārato vuttaṃ <hi rend="bold">‘‘dve sāditabbānī’’</hi>ti.</p>

<p rend="bodytext" n="526"><hi rend="paranum">526</hi><hi rend="dot">.</hi><hi rend="bold">Pāḷiyā na sametī</hi>ti ‘‘anāpatti ñātakānaṃ pavāritāna’’nti imāya pāḷiyā na sameti tatuttariviññāpanaāpattippasaṅge eva vuttattā. <hi rend="bold">‘‘Aññassatthāyāti na vutta’’</hi>nti idaṃ aññassatthāya tatuttari viññāpane nissaggiyaṃ pācittiyaṃ hotīti imamatthaṃ dīpeti, tañca pācittiyaṃ yesaṃ atthāya viññāpeti, tesaṃ vā siyā, viññāpakasseva vā, na tāva tesaṃ tehi <pb ed="V" n="1.0286" /> aviññāpitattā, nāpi viññāpakassa attānaṃ uddissa aviññāpitattā. Tasmā aññassatthāya viññāpentassāpi nissaggiyaṃ pācittiyaṃ na dissati. Pāḷiyaṃ pana imassa sikkhāpadassa attano sādiyanapaṭibaddhatāvasena pavattattā ‘‘aññassatthāyā’’ti anāpattivāre na vuttanti vadanti, tañca yuttaṃ viya dissati, vīmaṃsitvā gahetabbaṃ. Tatuttaricīvaratā, acchinnādikāraṇatā, aññātakaviññatti, tāya ca paṭilābhoti imānettha cattāri aṅgāni.</p>

<p rend="centre">Tatuttarisikkhāpadavaṇṇanā niṭṭhitā.</p>

<p rend="title">8. Paṭhamaupakkhaṭasikkhāpadavaṇṇanā</p>

<p rend="bodytext" n="528-531"><hi rend="paranum">528-531</hi><hi rend="dot">.</hi> Aṭṭhame <hi rend="bold">yo kattā</hi>ti dāyakaṃ sandhāya vuttaṃ. Paṭo eva <hi rend="bold">paṭako. ‘‘Appagghaṃ cetāpetī’’</hi>ti idaṃ nissaggiyapācittiyā anāpattiṃ sandhāya vuttaṃ, viññattipaccayā pana dukkaṭameva. ‘‘Pubbe appavārito’’ti hi sutte <pb ed="M" n="1.0327" /> viññattikāraṇaṃ vuttaṃ. <hi rend="bold">Mātikāṭṭhakathāyampi</hi> ‘‘cīvare bhiyyokamyatā, aññātakaviññatti, tāya ca paṭilābhoti imānettha tīṇi aṅgānī’’ti (kaṅkhā. aṭṭha. upakkhaṭasikkhāpada) aññātakaviññattitā pakāsitā, keci pana ‘‘dāyakena dātukāmomhīti attano santike avuttepi yadagghanakaṃ so dātukāmo, tadagghanakaṃ āharāpetuṃ vaṭṭati evā’’ti vadanti, taṃ <hi rend="bold">rājasikkhāpadaṭṭhakathāyapi</hi> na sameti, dūtena vā dāyakena vā ‘‘āyasmantaṃ uddissa cīvaracetāpannaṃ ābhata’’nti ārocitepi mukhavevaṭiyakappiyakārakādīnaṃ santikā āharāpanassa tattha paṭikkhittattā. Vuttañhi tattha ‘‘ime dve aniddiṭṭhakappiyakārakā nāma, etesu aññātakaappavāritesu viya paṭipajjitabbaṃ…pe… na kiñci vattabbā. Desanāmattameva cetaṃ ‘dūtena cīvaracetāpannaṃ pahiṇeyyā’ti sayaṃ āharitvāpi piṇḍapātādīnaṃ atthāya dadantesupi eseva nayo’’ti. Mukhavevaṭiyakappiyakārakādayo hi dāyakena pariccattepi vatthumhi ‘‘asukassa santike cīvarapiṇḍapātādiṃ gaṇhathā’’ti aniddiṭṭhattā eva ‘‘na kiñci vattabbā’’ti vuttaṃ, na pana tassa vatthuno mukhavevaṭiyādīnaṃ santakattā, tasmā idhāpi dāyakena vā dūtena vā ‘‘yaṃ icchatha, taṃ vadathā’’ti appavāritassa vadato dukkaṭameva. <hi rend="bold">Agghavaḍḍhanaka</hi>nti cīvare agghavaḍḍhanakaṃ nissāya pavattaṃ idaṃ sikkhāpadaṃ, na piṇḍapātādīsu tesu agghavaḍḍhanassa dukkaṭamattattā, paṇītapiṇḍapāte suddhikapācittiyattā cāti gahetabbaṃ. Teneva ‘‘cīvare bhiyyokamyatā’’ti aṅgaṃ vuttaṃ.</p>

<p rend="centre">Paṭhamaupakkhaṭasikkhāpadavaṇṇanā niṭṭhitā.</p>

<p rend="title">9. Dutiyaupakkhaṭasikkhāpadavaṇṇanā</p>

<p rend="bodytext" n="533"><hi rend="paranum">533</hi><hi rend="dot">.</hi> Navame <pb ed="V" n="1.0287" /> pāḷiyaṃ <hi rend="bold">paccekacīvaracetāpannā</hi>ti paccekaṃ niyametvā cīvaracetāpannā, ekekena visuṃ visuṃ niyamitā cīvaracetāpannāti attho. <hi rend="bold">Ubhova santā ekenā</hi>ti ubho ekatova santā, ubho ekato hutvāti attho.</p>

<p rend="centre">Dutiyaupakkhaṭasikkhāpadavaṇṇanā niṭṭhitā.</p>

<p rend="title">10. Rājasikkhāpadavaṇṇanā</p>

<p rend="bodytext" n="537"><hi rend="paranum">537</hi><hi rend="dot">.</hi> Dasame <pb ed="M" n="1.0328" /> ‘‘ajjaṇho’’ti ‘‘ajja no’’ti vattabbe ha-kārāgamaṃ, na-kārassa ca ṇa-kāraṃ katvā vuttoti āha <hi rend="bold">‘‘ajja ekadivasaṃ amhāka’’</hi>nti.</p>

<p rend="bodytext" n="538-539"><hi rend="paranum">538-539</hi><hi rend="dot">.</hi> Yaṃ vuttaṃ <hi rend="bold">mātikāṭṭhakathāyaṃ</hi> (kaṅkhā. aṭṭha. rājasikkhāpadavaṇṇanā) ‘‘iminā cīvaracetāpannena cīvaraṃ cetāpetvā itthannāmaṃ bhikkhuṃ cīvarena acchādehīti idaṃ āgamanasuddhiṃ dassetuṃ vuttaṃ, sace hi ‘idaṃ itthannāmassa bhikkhuno dehī’ti peseyya, āgamanassa asuddhattā akappiyavatthuṃ ārabbha bhikkhunā kappiyakārakopi niddisitabbo na bhaveyyā’’ti, taṃ nissaggiyavatthudukkaṭavatthubhūtaṃ akappiyacīvaracetāpannaṃ ‘‘asukassa bhikkhuno dehī’’ti evaṃ āgamanasuddhiyā asati, sikkhāpade āgatanayena dūtavacane ca asuddhe sabbathā paṭikkhepo eva kātuṃ vaṭṭati, na pana ‘‘cīvarañca kho mayaṃ paṭiggaṇhāmā’’ti vattuṃ, tadanusārena na veyyāvaccakarañca niddisituṃ āgamanadūtavacanānaṃ ubhinnaṃ asuddhattā. Pāḷiyaṃ āgatanayena pana āgamanasuddhiyā sati dūtavacane asuddhepi sikkhāpade āgatanayena sabbaṃ kātuṃ vaṭṭatīti dassanatthaṃ vuttaṃ. Tena ca yathā dūtavacanāsuddhiyampi āgamane suddhe veyyāvaccakarampi niddisituṃ vaṭṭati, evaṃ āgamanāsuddhiyampi dūtavacane suddhe vaṭṭati evāti ayamattho atthato siddhova hoti, ubhayasuddhiyaṃ vattabbameva natthīti ubhayāsuddhipakkhameva sandhāya <hi rend="bold">mātikāṭṭhakathāyaṃ</hi> (kaṅkhā. aṭṭha. rājasikkhāpadavaṇṇanā) ‘‘kappiyakārakopi niddisitabbo na bhaveyyā’’ti vuttanti veditabbaṃ.</p>

<p rend="bodytext">Yaṃ panettha <hi rend="bold">sāratthadīpaniyaṃ</hi> (sārattha. ṭī. 2.537-539) ‘‘āgamanassa suddhiyā vā asuddhiyā vā visesappayojanaṃ na dissatī’’tiādi vuttaṃ, taṃ mātikāṭṭhakathāvacanassa adhippāyaṃ <pb ed="V" n="1.0288" /> asallakkhetvā vuttaṃ yathāvuttanayena āgamanasuddhiādinā sappayojanattā. Yo panettha ‘‘mūlasāmikena kappiyavohāravasena, pesitassa dūtassa akappiyavohāravasena ca vadatopi kappiyakārako niddisitabbo bhaveyyā’’ti aniṭṭhappasaṅgo vutto, so aniṭṭhappasaṅgo eva na hoti abhimatattā. Tathā hi <hi rend="bold">sikkhāpade</hi> eva ‘‘paṭiggaṇhātu āyasmā cīvaracetāpanna’’nti akappiyavohārena vadato dūtassa kappiyena <pb ed="M" n="1.0329" /> kammena veyyāvaccakaro niddisitabbo vutto āgamanassa suddhattā, āgamanassāpi asuddhiyaṃ pana kappiyenāpi kammena veyyāvaccakaro na niddisitabboti attheva āgamanassa suddhiasuddhīsu payojanaṃ. Kathaṃ pana dūtavacanena āgamanasuddhi viññāyatīti? Nāyaṃ bhāro. Dūtena hi akappiyavohāreneva vutte eva āgamanasuddhi gavesitabbā, na itarathā, tattha ca tassa vacanakkamena pucchitvā ca yuttiādīhi ca sakkā viññātuṃ. Idhāpi hi <hi rend="bold">sikkhāpade</hi> ‘‘cīvaracetāpannaṃ ābhata’’nti dūtavacaneneva cīvaraṃ kiṇitvā dātuṃ pesitabhāvo viññāyati. Yadi hi sabbathā āgamanasuddhi na viññāyati, paṭikkhepo eva kattabboti.</p>

<p rend="bodytext"><hi rend="bold">Pāḷiya</hi>ñca ‘‘cīvarañca kho mayaṃ paṭiggaṇhāmā’’tiādi dūtavacanassa akappiyattepi āgamanasuddhiyā sati paṭipajjanavidhidassanatthaṃ vuttaṃ. ‘‘Eso kho…pe… na vattabbo ‘tassa dehī’’’tiādi akappiyavatthusādiyanaparimocanatthaṃ vuttaṃ. ‘‘Saññatto’’tiādi ‘‘evaṃ dūtena puna vutte eva codetuṃ vaṭṭati, na itarathā’’ti dassanatthaṃ vuttaṃ. ‘‘Na vattabbo ‘dehi me cīvaraṃ…pe… cetāpehi me cīvara’’’nti idaṃ dūtenābhatarūpiyaṃ paṭiggahetuṃ attanā niddiṭṭhakappiyakārakattāva ‘‘dehi me cīvaraṃ…pe… cetāpehi me cīvara’’nti vadanto rūpiyassa pakatattā tena rūpiyena parivattetvā ‘‘dehi cetāpehī’’ti rūpiyasaṃvohāraṃ samāpajjanto nāma hotīti taṃ dosaṃ dūrato parivajjetuṃ vuttaṃ rūpiyapaṭiggahaṇena saṅghamajjhe nissaṭṭharūpiye viya. Vuttañhi tattha ‘‘na vattabbo imaṃ vā imaṃ vā āharā’’ti. Tasmā na idaṃ viññattidosaṃ parivajjetuṃ vuttanti veditabbaṃ, ‘‘attho me, āvuso, cīvarenā’’tipi avattabbatāpasaṅgato, teneva dūtaniddiṭṭhesu rūpiyasaṃvohārasaṅkābhāvato aññaṃ kappiyakārakaṃ ṭhapetvāpi āharāpetabbanti vuttaṃ. Tatthāpi ‘‘dūtena ṭhapitarūpiyena cetāpetvā cīvaraṃ āharāpehī’’ti avatvā kevalaṃ ‘‘cīvaraṃ āharāpehī’’ti evaṃ āharāpetabbanti adhippāyo gahetabbo. <hi rend="bold">Ṭhānaṃ bhañjatī</hi>ti ettha <hi rend="bold">ṭhāna</hi>nti ṭhitiyā ca kāraṇassa ca nāmaṃ, tasmā āsane nisīdanena ṭhānampi kuppati, āgatakāraṇampi tesaṃ na viññāyati. Ṭhitaṃ pana akopetvā āmisapaṭiggahaṇādīsu āgatakāraṇameva bhañjati, na ṭhānaṃ. Tenāha <hi rend="bold">‘‘āgatakāraṇaṃ bhañjatī’’</hi>ti <pb ed="V" n="1.0289" />. Keci pana ‘‘āmisapaṭiggahaṇādinā ṭhānampi bhañjatī’’ti vadanti, taṃ aṭṭhakathāya na sameti.</p>

<p rend="bodytext"><hi rend="bold">Yatassa</hi><pb ed="M" n="1.0330" /><hi rend="bold">cīvaracetāpanna</hi>ntiādi yena attanā veyyāvaccakaro niddiṭṭho, cīvarañca anipphāditaṃ, tassa kattabbavidhidassanaṃ. Evaṃ bhikkhunā vatthusāmikānaṃ vutte te codetvā denti, vaṭṭati ‘‘sāmikā codetvā dentī’’ti anāpattiyaṃ vuttattā. Tena ca yo sayaṃ acodetvā upāsakādīhi pariyāyena vatvā codāpeti, tesu sattakkhattumpi codetvā cīvaraṃ dāpentesu tassa anāpatti siddhā hoti sikkhāpadassa anāṇattikattā.</p>

<p rend="bodytext">Kenaci aniddiṭṭho attano mukheneva byāvaṭabhāvaṃ veyyāvaccakarattaṃ patto <hi rend="bold">mukhavevaṭiko. ‘‘Avicāretukāmatāyā’’</hi>ti iminā vijjamānampi dātuṃ anicchantā ariyāpi vañcanādhippāyaṃ vinā vohārato natthīti vadantīti dasseti. <hi rend="bold">Bhesajjakkhandhake</hi> meṇḍakaseṭṭhivatthumhi (mahāva. 299) vuttaṃ ‘‘santi, bhikkhave’’tiādivacanameva (mahāva. 299) <hi rend="bold">meṇḍakasikkhāpadaṃ</hi> nāma. <hi rend="bold">Kappiyakārakānaṃ hatthe</hi>ti dūtena niddiṭṭhakappiyakārake sandhāya vuttaṃ, na pana bhikkhunā niddiṭṭhe, aniddiṭṭhe vāti. Tenāha <hi rend="bold">‘‘ettha ca codanāya pamāṇaṃ natthī’’</hi>tiādi.</p>

<p rend="bodytext">Sayaṃ āharitvā dadantesūti sambandho. <hi rend="bold">‘‘Piṇḍapātādīnaṃ atthāyā’’</hi>ti iminā cīvaratthāyeva na hotīti dasseti. <hi rend="bold">‘‘Eseva nayo’’</hi>ti iminā vatthusāminā niddiṭṭhakappiyakārakabhedesupi piṇḍapātādīnampi atthāya dinne ca ṭhānacodanādi sabbaṃ heṭṭhā vuttanayeneva kātabbanti dasseti.</p>

<p rend="bodytext"><hi rend="bold">‘‘Saṅghaṃ vā…pe… anāmasitvā’’</hi>ti vuttattā ‘‘saṅghassa vihāratthāya demā’’tiādinā āmasitvā vadantesu paṭikkhipitabbameva. <hi rend="bold">‘‘Saṅgho sampaṭicchatī’’</hi>ti idaṃ ukkaṭṭhavasena vuttaṃ, gaṇādīsupi saṅghassatthāya sampaṭicchantesupi paṭiggahaṇepi paribhogepi dukkaṭameva. <hi rend="bold">Sāratthadīpaniyaṃ</hi> ‘‘paṭiggahaṇe pācittiya’’nti (sārattha. ṭī. 2.537-539) vuttaṃ, taṃ na yuttaṃ saṅghacetiyādīnaṃ atthāya dukkaṭassa vuttattā. <hi rend="bold">Codetī</hi>ti tassa dosābhāvaṃ ñatvāpi kodhena vā lobhena vā bhaṇḍadeyyanti codeti. So eva hi musāvādādipaccayā pācittiyadukkaṭādiāpattīhi sāpattiko hoti, gīvātisaññāya pana vatvā niddosabhāvaṃ ñatvā viramantassa natthi āpatti.</p>

<p rend="bodytext">Taḷākaṃ <pb ed="M" n="1.0331" /><pb ed="V" n="1.0290" /> khette paviṭṭhattā ‘‘na sampaṭicchitabba’’nti vuttaṃ. <hi rend="bold">Cattāro paccaye saṅgho paribhuñjatūti deti, vaṭṭatī</hi>ti ettha ‘‘bhikkhusaṅghassa catupaccayaparibhogatthāya taḷākaṃ dammī’’ti vā ‘‘bhikkhusaṅgho cattāro paccaye paribhuñjituṃ taḷākaṃ dammī’’ti vā ‘‘ito taḷākato uppanne cattāro paccaye dammī’’ti vā vattumpi vaṭṭati, idañca saṅghassa paribhogatthāya diyyamānaññeva sandhāya vuttaṃ, puggalassa pana evampi dinnaṃ taḷākakhettādi na vaṭṭati. Suddhacittassa pana udakaparibhogatthaṃ kūpapokkharaṇīādayo vaṭṭanti. ‘‘Saṅghassa taḷākaṃ atthi, taṃ katha’’nti hi ādinā sabbattha saṅghavaseneva vuttaṃ. <hi rend="bold">Hatthe</hi>ti vase.</p>

<p rend="bodytext"><hi rend="bold">‘‘Ṭhapethāti vutte’’</hi>ti idaṃ sāmīcivasena vuttaṃ, avuttepi ṭhapentassa doso natthi. Tenāha <hi rend="bold">‘‘udakaṃ vāretuṃ labbhatī’’</hi>ti. Sassakālepi tāsetvā muñcituṃ vaṭṭati, amuñcato pana bhaṇḍadeyyaṃ. <hi rend="bold">Puna detī</hi>ti acchinditvā puna deti, evampi vaṭṭatīti sambandho. Iminā ‘‘yena kenaci issarena ‘pariccattamidaṃ bhikkhūhi, assāmika’ntisaññāya attanā gahetvā dinnaṃ vaṭṭatī’’ti dasseti. Kappiyavohārepi vinicchayaṃ vakkhāmāti pāṭhaseso.</p>

<p rend="bodytext"><hi rend="bold">Udakavasenā</hi>ti udakaparibhogatthaṃ. <hi rend="bold">‘‘Suddhacittāna’’</hi>nti idaṃ sahatthena ca akappiyavohārena ca karonte sandhāya vuttaṃ. Sassasampādanatthanti evaṃ asuddhacittānampi pana sayaṃ akatvā kappiyavohārena āṇāpetuṃ vaṭṭati eva. <hi rend="bold">‘‘Kappiyakārakaṃ ṭhapetuṃ na vaṭṭatī’’</hi>ti idaṃ sahatthādinā katataḷākattā ‘‘asāruppa’’nti vuttaṃ, ṭhapentassa, pana taṃ paccayaṃ paribhuñjantassapi vā saṅghassa āpatti na viññāyati, aṭṭhakathāpamāṇena vā ettha āpatti gahetabbā. <hi rend="bold">Lajjibhikkhunā</hi>ti lajjināpi, pageva alajjinā mattikuddharaṇādīsu kārāpitesūti adhippāyo. <hi rend="bold">Navasasse</hi>ti akatapubbe kedāre. <hi rend="bold">‘‘Kahāpaṇe’’</hi>ti iminā dhaññuṭṭhāpane tasseva akappiyanti dasseti, dhaññuṭṭhāpane cassa payogepi dukkaṭameva, na kahāpaṇuṭṭhāpane viya.</p>

<p rend="bodytext"><hi rend="bold">‘‘Kasatha vapathā’’</hi>ti vacane sabbesampi akappiyaṃ siyāti āha <hi rend="bold">‘‘avatvā’’</hi>ti. <hi rend="bold">Ettako nāma bhāgo</hi>ti ettha ettako kahāpaṇoti idampi sandhāya vadati. Tathā vuttepi hi tadā kahāpaṇānaṃ avijjamānattā <pb ed="M" n="1.0332" /> āyatiṃ uppannaṃ aññesaṃ vaṭṭati eva. Tenāha <hi rend="bold">‘‘tasseva taṃ akappiya’’</hi>nti. Tassa pana sabbapayogesu, paribhogesupi dukkaṭaṃ. Keci pana ‘‘dhaññaparibhoge eva āpatti, na pubbapayoge’’ti vadanti, taṃ na yuttaṃ, yena minanarakkhaṇādipayogena pacchā dhaññaparibhoge āpatti hoti, tassa payogassa karaṇe anāpattiyā ayuttattā. Pariyāyakathāya pana sabbattha anāpatti. Teneva <hi rend="bold">‘‘ettakehi vīhīhi idañcidañca āharathā’’</hi>ti niyamavacane akappiyaṃ <pb ed="V" n="1.0291" /> vuttaṃ, kahāpaṇavicāraṇepi eseva nayo. Vatthu ca evarūpaṃ nāma saṃvijjati, kappiyakārako natthīti vattabbantiādivacanañcettha sādhakaṃ.</p>

<p rend="bodytext"><hi rend="bold">Vanaṃ dammi…pe… vaṭṭatī</hi>ti ettha nivāsaṭṭhānattā puggalassāpi suddhacittena gahetuṃ vaṭṭati. <hi rend="bold">Sīmaṃ demā</hi>ti vihārasīmādisādhāraṇavacanena vuttattā <hi rend="bold">‘‘vaṭṭatī’’</hi>ti vuttaṃ.</p>

<p rend="bodytext"><hi rend="bold">‘‘Veyyāvaccakara’’</hi>ntiādinā vuttepi puggalassapi dāsaṃ gahetuṃ vaṭṭati ‘‘anujānāmi, bhikkhave, ārāmika’’nti (pārā. 619; mahāva. 270) visesetvā anuññātattā, tañca kho pilindavacchena gahitaparibhuttakkamena, na gahaṭṭhānaṃ dāsaparibhogakkamena. Khettādayo pana sabbe saṅghasseva vaṭṭanti <hi rend="bold">pāḷiyaṃ</hi> puggalikavasena gahetuṃ ananuññātattāti daṭṭhabbaṃ. <hi rend="bold">Vihārassa demā</hi>ti saṅghikavihāraṃ sandhāya vuttaṃ, ‘‘khettavatthupaṭiggahaṇā paṭivirato hotī’’tiādinā (dī. ni. 1.10, 194) suttantesu āgatapaṭikkhepo bhagavatā āpattiyāpi hetubhāvena katoti bhagavato adhippāyaṃ jānantehi saṅgītimahātherehi khettapaṭiggahaṇādinissito ayaṃ sabbopi pāḷimuttavinicchayo vuttoti gahetabbo. Kappiyakārakassa niddiṭṭhabhāvo, dūtena appitatā, tatuttari vāyāmo, tena paṭilābhoti imānettha cattāri aṅgāni.</p>

<p rend="centre">Rājasikkhāpadavaṇṇanā niṭṭhitā.</p>

<p rend="centre">Niṭṭhito cīvaravaggo paṭhamo.</p>

<p rend="group">2. Kosiyavaggo</p>

<p rend="title">1. Kosiyasikkhāpadavaṇṇanā</p>

<p rend="bodytext" n="542"><hi rend="paranum">542</hi><hi rend="dot">.</hi> Dutiyassa <pb ed="M" n="1.0333" /><pb ed="V" n="1.0292" /> paṭhame pāḷiyaṃ <hi rend="bold">kosiyakārake</hi>ti kosakārakapāṇānaṃ kosato nibbattattā kosiyena suttena vatthādiṃ karonte. <hi rend="bold">Saṅghāta</hi>nti vināsaṃ.</p>

<p rend="bodytext" n="544"><hi rend="paranum">544</hi><hi rend="dot">.</hi><hi rend="bold">‘‘Avāyima’’</hi>nti vuttattā vāyitvā karaṇe anāpatti. <hi rend="bold">Missetvā</hi>ti eḷakalomehi missetvā. <hi rend="bold">Paṭilābhenā</hi>ti pariniṭṭhānena ‘‘pariyosāpeti, nissaggiya’’nti (pārā. 545) vuttattā, kosiyamissakatā, attano atthāya santhatassa karaṇakārāpanaṃ, paṭilābho cāti imānettha tīṇi aṅgāni.</p>

<p rend="centre">Kosiyasikkhāpadavaṇṇanā niṭṭhitā.</p>

<p rend="bodytext" n="547-552"><hi rend="paranum">547-552</hi><hi rend="dot">.</hi> Dutiyañca tatiyañca uttānameva. Tattha pana odātādimissakasaññāya suddhakāḷakānaññeva santhatassa karaṇavasena cettha dvebhāgato adhikesu suddhakāḷakesu anadhikasaññāya santhatassa karaṇavasena ca acittakatā veditabbā.</p>

<p rend="title">4. Chabbassasikkhāpadavaṇṇanā</p>

<p rend="bodytext" n="557"><hi rend="paranum">557</hi><hi rend="dot">.</hi> Catutthe <hi rend="bold">hada</hi> karīsussagge, <hi rend="bold">miha</hi> secaneti dhātuatthaṃ sandhāyāha <hi rend="bold">‘‘vaccampi passāvampi karontī’’</hi>ti. Ūnakachabbassesu atirekachabbassasaṅkitādivasenettha acittakatā veditabbā.</p>

<p rend="centre">Chabbassasikkhāpadavaṇṇanā niṭṭhitā.</p>

<p rend="title">5. Nisīdanasanthatasikkhāpadavaṇṇanā</p>

<p rend="bodytext" n="565"><hi rend="paranum">565</hi><hi rend="dot">.</hi> Pañcame <pb ed="V" n="1.0293" /><pb ed="M" n="1.0334" /><hi rend="bold">tattha sandississatī</hi>ti sakāya katikāya ayuttakāritāvasena viññūhi sandississatīti attho. Araññakaṅgādīni tīṇi pāḷiyaṃ senāsanādipaccayattayassa ādiaṅgavasena vuttāni, sesānipi te samādiyiṃsu evāti veditabbaṃ.</p>

<p rend="bodytext" n="566"><hi rend="paranum">566</hi><hi rend="dot">.</hi><hi rend="bold">Pihayantā</hi>ti patthayantā. Santhatassa avāyimattā, senāsanaparikkhārattā ca cīvaratā, adhiṭṭhātabbatā ca natthīti āha <hi rend="bold">‘‘catutthacīvarasaññitāyā’’</hi>ti, vipallāsasaññāyāti attho. Keci pana ‘‘idaṃ nisīdanasanthataṃ nāma navasu cīvaresu nisīdanacīvarameva, nāññaṃ. <hi rend="bold">Nisīdanasikkhāpadepi</hi> (pāci. 531 ādayo) imasmiṃ sikkhāpade viya ‘nisīdanaṃ nāma sadasaṃ vuccatī’ti ca aṭṭhakathāyañcassa ‘santhatasadisaṃ santharitvā ekasmiṃ ante sugatavidatthiyā vidatthimatte padese dvīsu ṭhānesu phāletvā tisso dasā karīyanti, tāhi dasāhi sadasaṃ nāma vuccatī’ti (pāci. aṭṭha. 531) ca vuttattā’’ti vadanti, taṃ na yuttaṃ idha pamāṇaniyamassa avuttattā, santhatassa ca avāyimacīvarattā, adhiṭṭhānupagattābhāvā aṭṭhakathāyaṃ avuttattā ca. Nisīdanacīvaraṃ pana channaṃ cīvarānaṃ khaṇḍapilotikāni pamāṇayuttameva santharitvā santhataṃ viya karonti. Teneva ‘‘santhatasadisa’’nti sadisaggahaṇaṃ kataṃ, tasmā tadeva cīvaraṃ adhiṭṭhānupagañca, na idanti gahetabbaṃ.</p>

<p rend="bodytext" n="567"><hi rend="paranum">567</hi><hi rend="dot">.</hi> Sugatavidatthikaṃ anādāya ādiyantisaññāya, sugatavidatthiūne anūnantisaññāya ca vasenettha acittakatā veditabbā. Vitānādīnaññeva atthāya karaṇe anāpattivacanato nipajjanatthāya karotopi āpatti eva. <hi rend="bold">Paribhuñjituṃ na vaṭṭatī</hi>ti kosiyesu suddhakāḷakānañca vatthūnaṃ akappiyattā vuttaṃ. Teneva <hi rend="bold">pāḷiyaṃ</hi> ‘‘aññena kataṃ paṭilabhitvā paribhuñjati, āpatti dukkaṭassā’’ti (pārā. 545, 550) tattha tattha vuttaṃ, itaresu pana dvīsu ‘‘anāpattī’’ti vuttaṃ. Tattha catutthe aññassatthāya karaṇepi anāpatti, pañcame tattha dukkaṭanti daṭṭhabbaṃ. Nissaṭṭhadānavacanato pana gahaṇe doso natthi, paribhuñjane ca vijaṭetvā kappiyavasena kate na doso.</p>

<p rend="centre">Nisīdanasanthatasikkhāpadavaṇṇanā niṭṭhitā.</p>

<p rend="title">6. Eḷakalomasikkhāpadavaṇṇanā</p>

<p rend="bodytext" n="572"><hi rend="paranum">572</hi><hi rend="dot">.</hi> Chaṭṭhe <pb ed="V" n="1.0294" /><pb ed="M" n="1.0335" /> pāḷiyaṃ <hi rend="bold">‘‘addhānamaggappaṭipannassā’’</hi>ti idaṃ vatthuvasena vuttaṃ. Nivāsaṭṭhāne laddhānipi tiyojanato paraṃ harituṃ na vaṭṭati eva. <hi rend="bold">Asante hārake</hi>ti anurūpato vuttaṃ. Santepi hārake harato natthi doso. <hi rend="bold">Āpattiyevā</hi>ti anāṇattena haṭattā. Pakkhadvayassapi kāraṇamāha <hi rend="bold">‘‘saussāhattā’’</hi>ti, anuparatagamanicchattāti attho. Suddhacittapakkhasseva kāraṇamāha <hi rend="bold">‘‘acittakattā’’</hi>ti. <hi rend="bold">Na sametī</hi>ti ‘‘anāpatti, aññaṃ harāpetī’’ti ettakasseva pariharaṇe vuttattā. <hi rend="bold">Agacchante</hi>ti ṭhite. <hi rend="bold">Heṭṭhā</hi>ti bhūmiyā.</p>

<p rend="bodytext" n="575"><hi rend="paranum">575</hi><hi rend="dot">.</hi><hi rend="bold">Taṃ harantassā</hi>ti paṭhamaṃ paṭilābhaṭṭhānato paṭṭhāya tiyojanato uddhaṃ harantassāti attho. Tathā harantassa hi corehi acchinditvā puna dinnaṭṭhānato tiyojanaṃ harituṃ vaṭṭati. Keci pana <hi rend="bold">‘‘mātikāṭṭhakathāyaṃ</hi> aṅgesu ‘paṭhamappaṭilābho’ti vuttattā dutiyapaṭilābhaṭṭhānato tiyojanātikkamepi anāpattī’’ti vadanti, taṃ na yuttaṃ, dutiyapaṭilābhassāpi paṭilābhaṭṭhāne pavisanato vāsatthāya gamanaṭṭhānato puna gamane viya. <hi rend="bold">Kāyabandhanādīna</hi>nti dvipaṭalakāyabandhanādīnaṃ antare pakkhittaṃ pasibbake pakkhittasadisaṃ, na katabhaṇḍanti vuttaṃ, tathā <hi rend="bold">nidhānamukha</hi>nti. Akatabhaṇḍatā, paṭhamappaṭilābho, tiyojanātikkamanaṃ, āharaṇapaccāharaṇaṃ, avāsādhippāyatāti imānettha pañca aṅgāni.</p>

<p rend="centre">Eḷakalomasikkhāpadavaṇṇanā niṭṭhitā.</p>

<p rend="title">7. Eḷakalomadhovāpanasikkhāpadavaṇṇanā</p>

<p rend="bodytext" n="581"><hi rend="paranum">581</hi><hi rend="dot">.</hi> Sattame pāḷiyaṃ anāpattivāre <hi rend="bold">aparibhuttaṃ katabhaṇḍaṃ dhovāpetī</hi>ti ettha paribhuttassa kambalādikatabhaṇḍassa dhovāpanaṃ purāṇacīvaradhovāpanasikkhāpadena āpattikaranti tannivattanatthaṃ <hi rend="bold">‘‘aparibhuttaṃ katabhaṇḍa’’</hi>nti vuttaṃ. Sesamettha uttānatthameva.</p>

<p rend="centre">Eḷakalomadhovāpanasikkhāpadavaṇṇanā niṭṭhitā.</p>

<p rend="title">8. Rūpiyasikkhāpadavaṇṇanā</p>

<p rend="bodytext" n="583-584"><hi rend="paranum">583-584</hi><hi rend="dot">.</hi> Aṭṭhame <pb ed="M" n="1.0336" /><pb ed="V" n="1.0295" /> suvaṇṇamayakahāpaṇena kahāpaṇopi rajate eva saṅgayhatīti āha <hi rend="bold">‘‘sovaṇṇamayo vā’’</hi>ti. <hi rend="bold">Rūpiyamayo vā</hi>ti rajatena rūpaṃ samuṭṭhapetvā katakahāpaṇo. <hi rend="bold">Pākatiko</hi> nāma etarahi pakatikahāpaṇo.</p>

<p rend="bodytext"><hi rend="bold">Iccetaṃ sabbampī</hi>ti sikkhāpadena, vibhaṅgena ca vuttaṃ sabbampi nidasseti. Tassa catubbidhaṃ nissaggiyavatthūti imināva sambandho, na pana anantarena ‘‘rajata’’nti padena. Idāni taṃ catubbidhaṃ nissaggiyavatthuṃ sarūpato dassento <hi rend="bold">‘‘rajata’’</hi>ntiādimāha. Tattha kiñcāpi heṭṭhā rajatamāsakova vutto, na kevalaṃ rajataṃ, tathāpi sikkhāpade ‘‘jātarūparajata’’nti padeneva vuttanti tampi dassetuṃ ‘‘rajata’’nti idaṃ visuṃ vuttaṃ. Padabhājane pana mātikāpadeneva siddhattā taṃ avatvā tena saha saṅgayhamānameva dassetuṃ ‘‘rajataṃ nāma kahāpaṇo’’tiādi vuttanti veditabbaṃ. <hi rend="bold">Jātarūpamāsako</hi>ti suvaṇṇamayakahāpaṇo. <hi rend="bold">Vuttappabhedo</hi>ti ‘‘rūpiyamayo vā pākatiko vā’’tiādinā vuttappabhedo. Paṭova <hi rend="bold">paṭako,</hi> vatthaṃ. <hi rend="bold">Dukkaṭamevā</hi>ti paṭiggāhakasseva paṭiggahaṇapaccayā dukkaṭaṃ, paribhoge pana pañcasahadhammikehi paṭiggahitānaṃ dhaññavirahitamuttādīnaṃ kāraṇā uppannapaccayaṃ paribhuñjantānaṃ sabbesampi dukkaṭameva. Keci pana ‘‘dhaññampi pañcasahadhammikehi paṭiggahitaṃ muttādikhettādi viya sabbesampi paribhuñjituṃ na vaṭṭati, kevalaṃ saṅghikabhūmiyaṃ kappiyavohārena ca uppannassa dhaññassa vicāraṇameva sandhāya ‘tassevetaṃ akappiya’nti vutta’’nti vadanti.</p>

<p rend="bodytext"><hi rend="bold">Eko sataṃ vā sahassaṃ vā</hi>tiādi rūpiye heṭṭhimakoṭiyā pavattanākāraṃ dassetuṃ vuttaṃ, na pana ‘‘evaṃ paṭipajjitabbamevā’’ti dassetuṃ. ‘‘Idha nikkhipāhī’’ti vutte uggaṇhāpanaṃ hotīti āha <hi rend="bold">‘‘idha nikkhipāhīti na vattabba’’</hi>nti. <hi rend="bold">Kappiyañca…pe… hotī</hi>ti yasmā asāditattā tato uppannapaccayā vaṭṭanti, tasmā kappiyaṃ nissāya ṭhitaṃ. Yasmā pana dubbicāraṇāya sati tato uppannampi na kappati, tasmā akappiyaṃ nissāya ṭhitanti veditabbaṃ.</p>

<p rend="bodytext"><hi rend="bold">‘‘Na tena kiñci kappiyabhaṇḍaṃ cetāpita’’</hi>nti iminā cetāpitaṃ ce, natthi paribhogūpāyo uggahetvā anissaṭṭharūpiyena cetāpitattā. Īdisañhi saṅghamajjhe nissajjanaṃ katvāva chaḍḍetvā pācittiyaṃ desetabbanti dasseti. Keci <pb ed="M" n="1.0337" /> pana ‘‘yasmā nissaggiyavatthuṃ paṭiggahetvāpi cetāpitaṃ <pb ed="V" n="1.0296" /> kappiyabhaṇḍaṃ saṅghe nissaṭṭhaṃ kappiyakārakehi nissaṭṭharūpiyaṃ parivattetvā ānītakappiyabhaṇḍasadisaṃ hoti, tasmā vināva upāyaṃ bhājetvā paribhuñjituṃ vaṭṭatī’’ti vadanti, taṃ <hi rend="bold">pattacatukkādikathāya</hi> (pārā. aṭṭha. 2.589) na sameti. Tattha rūpiyena parivattitapattassa aparibhogova dassito, na nissajjanavidhānanti. <hi rend="bold">Upanikkhepaṃ ṭhapetvā</hi>ti kappiyakārakehi vaḍḍhiyā payojanaṃ sandhāya vuttaṃ. <hi rend="bold">Akappiya</hi>nti tena vatthunā gahitattā vuttaṃ.</p>

<p rend="bodytext" n="585"><hi rend="paranum">585</hi><hi rend="dot">.</hi><hi rend="bold">‘‘Patitokāsaṃ asamannāharantenā’’</hi>ti idaṃ nirapekkhabhāvadassanaparanti veditabbaṃ. <hi rend="bold">Asantasambhāvanāyā</hi>ti pariyāyādinā abhūtārocanaṃ sandhāya vuttaṃ. <hi rend="bold">Theyyaparibhogo</hi>ti paccayasāminā bhagavatā ananuññātattā vuttaṃ. <hi rend="bold">Iṇaparibhogo</hi>ti bhagavatā anuññātampi kattabbaṃ akatvā paribhuñjanato vuttaṃ, tena ca paccayasannissitasīlaṃ vipajjatīti dasseti. <hi rend="bold">Paribhoge paribhoge</hi>ti kāyato mocetvā mocetvā paribhoge. Pacchimayāmesu paccavekkhitabbanti yojanā. <hi rend="bold">Iṇaparibhogaṭṭhāne tiṭṭhatī</hi>ti ettha ‘‘hiyyo yaṃ mayā cīvaraṃ paribhutta’’ntiādināpi atītapaccavekkhaṇā vaṭṭatīti vadanti. <hi rend="bold">Paribhoge paribhoge</hi>ti udakapatanaṭṭhānato antopavesanesu, nisīdanasayanesu ca. <hi rend="bold">Satipaccayatā vaṭṭatī</hi>ti paccavekkhaṇasatiyā paccayattaṃ laddhuṃ vaṭṭati. Paṭiggahaṇe ca paribhoge ca paccavekkhaṇāsati avassaṃ laddhabbāti dasseti. Tenāha <hi rend="bold">‘‘satiṃ katvā’’</hi>tiādi. Keci pana ‘‘satipaccayatā paccaye sati bhesajjaparibhogassa kāraṇe satī’’ti evampi atthaṃ vadanti, tesampi paccaye satīti paccayasabbhāvasallakkhaṇe satīti evamattho gahetabbo paccayasabbhāvamattena sīlassa asujjhanato. <hi rend="bold">‘‘Paribhoge akarontasseva āpattī’’</hi>ti iminā pātimokkhasaṃvarasīlassa bhedo dassito, na paccayasannissisīlassa, tassa atītapaccavekkhaṇāya visujjhanato. Etasmiṃ, pana sesapaccayesu ca iṇaparibhogādivacanena paccayasannissitasīlasseva bhedoti evamimesaṃ nānākaraṇaṃ veditabbaṃ.</p>

<p rend="bodytext">Evaṃ paccayasannissitasīlassa visuddhiṃ dassetvā teneva pasaṅgena sabbāpi visuddhiyo dassetuṃ <hi rend="bold">‘‘catubbidhā hi suddhī’’</hi>tiādimāha. Tattha sujjhati <pb ed="M" n="1.0338" /> desanādīhi, sodhīyatīti vā suddhi, catubbidhasīlaṃ. Tenāha <hi rend="bold">‘‘desanāya sujjhanato’’</hi>tiādi. Ettha desanāggahaṇena vuṭṭhānampi chinnamūlānaṃ abhikkhutāpaṭiññāpi saṅgahitā. Chinnamūlānampi hi pārājikāpattivuṭṭhānena heṭṭhā parirakkhitaṃ bhikkhusīlaṃ visuddhaṃ nāma hoti, tena tesaṃ maggapaṭilābhopi sampajjati.</p>

<p rend="bodytext">Dātabbaṭṭhena dāyaṃ, taṃ ādiyantīti <hi rend="bold">dāyādā</hi>. <hi rend="bold">Sattannaṃ sekkhāna</hi>nti ettha kalyāṇaputhujjanāpi saṅgahitā tesaṃ āṇaṇyaparibhogassa dāyajjaparibhoge saṅgahitattāti veditabbaṃ <pb ed="V" n="1.0297" />. <hi rend="bold">Dhammadāyādasutta</hi>nti ‘‘dhammadāyādā me, bhikkhave, bhavatha, mā āmisadāyādā’’tiādinā (ma. ni. 1.29) pavattaṃ suttaṃ. Tattha mā me āmisadāyādāti evaṃ me-saddaṃ ānetvā attho gahetabbo. Evañhi tathā vuttatthasādhakaṃ hoti.</p>

<p rend="bodytext"><hi rend="bold">Lajjinā saddhiṃ paribhogo</hi>ti dhammāmisavasena missabhāvo. <hi rend="bold">Alajjinā saddhi</hi>nti etthāpi eseva nayo. <hi rend="bold">‘‘Ādito paṭṭhāya hi alajjī nāma natthī’’</hi>ti iminā diṭṭhadiṭṭhesu āsaṅkā nāma na kātabbā, diṭṭhasutādikāraṇe sati eva kātabbāti dasseti. <hi rend="bold">Attano bhārabhūtā</hi> saddhivihārikādayo. <hi rend="bold">Sace na oramatī</hi>ti agatigamanena dhammāmisaparibhogato na oramati. <hi rend="bold">‘‘Āpatti nāma natthī’’</hi>ti idaṃ alajjīnaṃ dhammena uppannapaccayaṃ, dhammakammañca sandhāya vuttaṃ. Tesampi hi kuladūsanādisamuppannapaccayaṃ paribhuñjantānaṃ, vaggakammādiṃ karontānañca āpatti eva.</p>

<p rend="bodytext"><hi rend="bold">‘‘Dhammiyādhammiyaparibhogo paccayavasena veditabbo’’</hi>ti vuttattā heṭṭhā lajjiparibhogo paccayavasena ca ekakammādivasena ca vutto evāti veditabbaṃ. Teneva <hi rend="bold">duṭṭhadosasikkhāpadaṭṭhakathāyaṃ</hi> codakacuditakabhāve ṭhitā dve alajjino dhammaparibhogampi sandhāya ‘‘ekasambhogaparibhogā hutvā jīvathā’’ti (pārā. aṭṭha. 2.385-386) vuttā tesaṃ aññamaññaṃ dhammāmisaparibhoge virodhābhāvā. Lajjīnameva hi alajjinā saha tadubhayaparibhogā na vaṭṭantīti.</p>

<p rend="bodytext"><hi rend="bold">Dhammaparibhogo</hi>ti ‘‘ekakammaṃ ekuddeso’’tiādinā (pārā. 55, 92, 172) vuttasaṃvāso ceva nissayaggahaṇadānādiko sabbo nirāmisaparibhogo ca veditabbo <pb ed="M" n="1.0339" />. <hi rend="bold">‘‘Na so āpattiyā kāretabbo’’</hi>ti vuttattā lajjino alajjipaggahe āpattīti veditabbaṃ. <hi rend="bold">Itaropī</hi>ti lajjīpi. Tassāpi attānaṃ paggaṇhantassa alajjino, iminā ca lajjino vaṇṇabhaṇanādilābhaṃ paṭicca āmisagarukatāya vā gehasitapemena vā taṃ alajjiṃ paggaṇhanto lajjī sāsanaṃ antaradhāpeti nāmāti dasseti. Evaṃ gahaṭṭhādīsu upatthambhito alajjī balaṃ labhitvā pesale abhibhavitvā nacirasseva sāsanaṃ uddhammaṃ ubbinayaṃ karotīti.</p>

<p rend="bodytext"><hi rend="bold">‘‘Dhammaparibhogopi tattha vaṭṭatī’’</hi>ti iminā āmisaparibhogato dhammaparibhogova garuko, tasmā ativiya alajjivivekena kātabboti dasseti. <hi rend="bold">‘‘Dhammānuggahena uggaṇhituṃ vaṭṭatī’’</hi>ti vuttattā alajjussannatāya sāsane osakkante, lajjīsu ca appahontesu alajjimpi pakatattaṃ gaṇapūrakaṃ <pb ed="V" n="1.0298" /> gahetvā upasampadādikaraṇena ceva keci alajjino dhammāmisaparibhogena saṅgahetvā sesālajjigaṇassa niggahena ca sāsanaṃ paggaṇhituṃ vaṭṭati eva.</p>

<p rend="bodytext">Keci pana ‘‘koṭiyaṃ ṭhito ganthoti vuttattā ganthapariyāpuṇanameva dhammaparibhogo, na ekakammādi. Tasmā alajjīhipi saddhiṃ uposathādikaṃ kammaṃ kātuṃ vaṭṭati, āpatti natthī’’ti vadanti, taṃ na yuttaṃ, ekakammādīsu bahūsu dhammaparibhogesu alajjināpi saddhiṃ kattabbāvatthāyuttaṃ dhammaparibhogaṃ dassetuṃ idha nidassanavasena ganthasseva samuddhaṭattā. Na hi ekakammādiko vidhi dhammaparibhogo na hotīti sakkā vattuṃ anāmisattā dhammāmisesu apariyāpannassa kassaci abhāvā. Teneva <hi rend="bold">aṭṭhasāliniyaṃ</hi> dhammapaṭisandhārakathāyaṃ (dha. sa. aṭṭha. 1351)‘‘kammaṭṭhānaṃ kathetabbaṃ, dhammo vācetabbo…pe… abbhānavuṭṭhānamānattaparivāsā dātabbā, pabbajjāraho pabbājetabbo, upasampadāraho upasampādetabbo…pe… ayaṃ dhammapaṭisandhāro nāmā’’ti evaṃ saṅghakammādipi dhammakoṭṭhāse dassitaṃ. Tesu pana dhammakoṭṭhāsesu yaṃ gaṇapūraṇādivasena alajjino apekkhitvā uposathādi vā tesaṃ santikā dhammuggahaṇanissayaggahaṇādi vā karīyati, taṃ dhammo ceva paribhogo cāti dhammaparibhogoti vuccati, etaṃ tathārūpapaccayaṃ vinā kātuṃ na vaṭṭati, karontassa alajjiparibhogo ca hoti dukkaṭañca. Yaṃ pana alajjisataṃ anapekkhitvā tajjanīyādiniggahakammaṃ <pb ed="M" n="1.0340" /> vā parivāsādiupakārakammaṃ vā uggahaparipucchādānādi vā karīyati, taṃ dhammo eva, no paribhogo. Etaṃ anurūpānaṃ kātuṃ vaṭṭati, āmisadānaṃ viya āpatti natthi. Nissayadānampi terasasammutidānādi ca vattapaṭivattasādiyanādiparibhogassāpi hetuttā na vaṭṭati.</p>

<p rend="bodytext">Yo pana mahāalajjī uddhammaṃ ubbinayaṃ satthu sāsanaṃ karoti, tassa saddhivihārikādīnaṃ upasampadādiupakārakammampi uggahaparipucchādānādi ca kātuṃ na vaṭṭati, āpatti eva hoti, niggahakammameva kātabbaṃ. Teneva alajjipaggahopi paṭikkhitto. Dhammāmisaparibhogavivajjanenāpi hi dummaṅkūnaṃ puggalānaṃ niggaho adhippeto, so ca pesalānaṃ phāsuvihārasaddhammaṭṭhitivinayānuggahādiatthāya etadatthattā sikkhāpadapaññattiyā. Tasmā yaṃ yaṃ dummaṅkūnaṃ upatthambhāya pesalānaṃ aphāsuvihārāya saddhammaparihānādiatthāya hoti, taṃ sabbampi paribhogo vā hotu aparibhogo vā kātuṃ na vaṭṭati, evaṃ karontā sāsanaṃ antaradhāpenti, āpattiñca āpajjanti. Dhammāmisaparibhogesu cettha alajjīhi ekakammādidhammaparibhogo eva pesalānaṃ aphāsuvihārasaddhammaparihānādiatthāya hoti, na tathā āmisaparibhogo. Na hi alajjīnaṃ paccayaparibhogamattena pesalānaṃ aphāsuvihārādi hoti, yathāvuttadhammaparibhogena pana hoti <pb ed="V" n="1.0299" />, tapparivajjanena ca phāsuvihārādayo. Tathā hi katasikkhāpadavītikkamā alajjipuggalā uposathādīsu paviṭṭhā ‘‘tumhe kāyadvāre, vacīdvāre ca vītikkamaṃ karothā’’tiādinā bhikkhūhi vattabbā honti, yathā vinayañca atiṭṭhantā saṅghato bahikaraṇādivasena suṭṭhu niggahetabbā, tathā akatvā tehi saha saṃvasantāpi alajjinova honti ‘‘ekopi alajjī alajjisatampi karotī’’tiādivacanato (pārā. aṭṭha. 2.585). Yadi hi te evaṃ na niggahitā siyuṃ, saṅghe kalahādiṃ vaḍḍhetvā uposathādisāmaggīkammapaṭibāhanādinā pesalānaṃ aphāsuṃ katvā kamena te devadattavajjiputtakādayo viya parisaṃ vaḍḍhetvā attano vippaṭipattiṃ dhammato vinayato dīpentā saṅghabhedādimpi katvā nacirasseva sāsanaṃ antaradhāpeyyuṃ, tesu pana saṅghato bahikaraṇādivasena niggahitesu sabbopāyaṃ upaddavo na hoti. Vuttañhi –</p>

<p rend="indent">‘‘Dussīlapuggale <pb ed="M" n="1.0341" /> nissāya uposatho na tiṭṭhati, pavāraṇā na tiṭṭhati, saṅghakammāni nappavattanti, sāmaggī na hoti…pe… dussīlesu pana niggahitesu sabbopi ayaṃ upaddavo na hoti, tato pesalā bhikkhū phāsu viharantī’’ti (pārā. aṭṭha. 1.39).</p>

<p rend="bodytext">Tasmā ekakammādidhammaparibhogova āmisaparibhogatopi ativiya alajjivivekena kātabbo, āpattikaro ca saddhammaparihānihetuttāti veditabbaṃ.</p>

<p rend="bodytext">Apica uposatho na tiṭṭhati, pavāraṇā na tiṭṭhati, saṅghakammāni nappavattantīti evaṃ alajjīhi saddhiṃ saṅghakammākaraṇassa aṭṭhakathāyaṃ pakāsitattāpi cetaṃ sijjhati, tathā parivattaliṅgassa bhikkhuno bhikkhunupassayaṃ gacchantassa <hi rend="bold">paṭipattikathāyaṃ</hi> ‘‘ārādhikā ca honti saṅgāhikā lajjiniyo, tā kopetvā aññattha na gantabbaṃ. Gacchati ce, gāmantaranadīpārarattivippavāsagaṇaohīyanāpattīhi na muccati…pe… alajjiniyo honti, saṅgahaṃ pana karonti, tāpi pariccajitvā aññattha gantuṃ labbhatī’’ti evaṃ alajjinīsu dutiyikāgahaṇādīsu saṃvāsāpattiparihārāya nadīpāragamanādigarukāpattiṭṭhānānaṃ anuññātattā tatopi alajjisaṃvāsāpatti eva saddhammaparihānihetuto garukatarāti viññāyati. Na hi lahukāpattiṭṭhānaṃ, anāpattiṭṭhānaṃ vā pariharituṃ garukāpattiṭṭhānavītikkamaṃ ācariyā anujānanti, tathā <hi rend="bold">asaṃvāsapadassa aṭṭhakathāyaṃ</hi> ‘‘sabbehipi lajjipuggalehi samaṃ sikkhitabbabhāvato samasikkhātā nāma. Ettha yasmā sabbepi lajjino etesu kammādīsu saha <pb ed="V" n="1.0300" /> vasanti, na ekopi tato bahiddhā sandissati, tasmā tāni sabbānipi gahetvā eso saṃvāso nāmā’’ti evaṃ lajjīheva ekakammādisaṃvāso vaṭṭatīti pakāsito.</p>

<p rend="bodytext">Yadi evaṃ, kasmā asaṃvāsikesu alajjī na gaṇitoti? Nāyaṃ virodho, ye gaṇapūrake katvā kataṃ kammaṃ kuppati, tesaṃ pārājikādiapakatattānaññeva asaṃvāsikatte gahitattā. Alajjino pana pakatattabhūtāpi santi, te ce gaṇapūraṇā hutvā kammaṃ sādhenti, kevalaṃ katvā agatigamanena karontānaṃ āpattikarā honti sabhāgāpattiāpannā <pb ed="M" n="1.0342" /> viya aññamaññaṃ. Yasmā alajjitañca lajjitañca puthujjanānaṃ cittakkhaṇapaṭibaddhaṃ, na sabbakālikaṃ. Sañcicca hi vītikkamacitte uppanne alajjino ‘‘na puna īdisaṃ karissāmī’’ti cittena lajjino ca honti, tesu ca ye pesalehi ovadiyamānāpi na oramanti, punappunaṃ vītikkamanti, te eva asaṃvasitabbā, na itare lajjidhamme okkantattā. Tasmāpi alajjino asaṃvāsikesu agaṇetvā tapparivajjanatthaṃ sodhetvāva uposathādikaraṇaṃ anuññātaṃ. Tathā hi ‘‘pārisuddhiṃ āyasmanto ārocetha, pātimokkhaṃ uddisissāmī’’tiādinā (mahāva. 134) aparisuddhāya parisāya uposathakaraṇassa ayuttatā pakāsitā, ‘‘yassa siyā āpatti so āvikareyya…pe… phāsu hotī’’ti (mahāva. 134) evaṃ alajjimpi lajjidhamme patiṭṭhāpetvā uposathakaraṇappakāro ca vutto, ‘‘kaccittha parisuddhā…pe… parisuddhetthāyasmanto’’ti (pārā. 442, 458, 662; pāci. 551, 575, 655) ca pārisuddhiuposathe ‘‘parisuddho ahaṃ bhante, parisuddhoti maṃ dhārethā’’ti (mahāva. 168) ca evaṃ uposathaṃ karontānaṃ parisuddhatā ca pakāsitā, vacanamattena anoramantānañca uposathapavaāraṇaṭṭhapanavidhi ca vuttā, sabbathā lajjidhammaṃ anokkamantehi saṃvāsassa ayuttatāya nissayadānaggahaṇapaṭikkhepo, tajjanīyādiniggahakammakaraṇañca ukkhepanīyakammakaraṇena sānuvattakaparisassa alajjissa asaṃvāsikattapāpanavidhi ca vuttā. Tasmā yathāvuttehi suttanayehi, aṭṭhakathāvacanehi ca pakatattehipi apakatattehipi sabbehi alajjīhi ekakammādisaṃvāso na vaṭṭati, karontānaṃ āpatti eva dummaṅkūnaṃ puggalānaṃ niggahatthāyeva sabbasikkhāpadānaṃ paññattattāti niṭṭhamettha gantabbaṃ. Teneva dutiyasaṅgītiyaṃ pakatattāpi alajjino vajjiputtakā yasattherādīhi mahantena vāyāmena saṅghato viyojitā. Na hi tesu pārājikādiasaṃvāsikā atthi tehi dīpitānaṃ <hi rend="bold">dasannaṃ vatthūnaṃ</hi> (cūḷava. 452) lahukāpattivisayattā.</p>

<p rend="bodytext"><hi rend="bold">Tassa pana santike</hi>ti mahārakkhitattherassa santike. <hi rend="bold">Kharapatta</hi>nti kharasaṅkhātaṃ suvaṇṇapatirūpakaṃ <pb ed="V" n="1.0301" /> vatthu. Dāyakehi asatiyā dinnaṃ rūpiyaṃ tehi puna sakasaññāya gaṇhante adātuṃ, nissaggiyavatthuṃ gaṇhāhīti dātuñca <pb ed="M" n="1.0343" /> na vaṭṭatīti āha <hi rend="bold">‘‘tava coḷakaṃ passāhī’’</hi>ti. Evaṃ vatvāpi pana naṭṭhavatthusmiṃ viya nissajjitabbābhāvepi āpatti desetabbāva. Asatiyāpi hi taṃ vatthuṃ vatthādinā sahatthena gahetvā ‘‘idaṃ demī’’ti dinnaṃ, tadā pariccāgasabbhāvato dānameva hoti ‘‘appagghaṃ dassāmī’’ti mahagghassa dāne viya. Paṭiggaṇhantassa ca asatiyā diyyamānatte ñātepi adinnādānaṃ na hoti dāyakehi dinnattā, tasmā rūpiyaṃ nissaggiyameva hoti. Keci pana ‘‘īdisaṃ nāma na hoti, teneva cettha ‘tava coḷakaṃ passā’ti vutta’’nti vadanti, taṃ no nakkhamati, vīmaṃsitabbaṃ.</p>

<p rend="bodytext" n="586"><hi rend="paranum">586</hi><hi rend="dot">.</hi><hi rend="bold">Ekaparicchedānī</hi>ti siyā kiriyattaṃ, siyā akiriyattañca sandhāya vuttaṃ. Jātarūparajatabhāvo, attuddesikatā, gahaṇādīsu aññatarabhāvoti imānettha tīṇi aṅgāni.</p>

<p rend="centre">Rūpiyasikkhāpadavaṇṇanā niṭṭhitā.</p>

<p rend="title">9. Rūpiyasaṃvohārasikkhāpadavaṇṇanā</p>

<p rend="bodytext" n="587"><hi rend="paranum">587</hi><hi rend="dot">.</hi> Navame jātarūpādicatubbidhanissaggiyavatthu idha rūpiyaggahaṇeneva gahitanti āha <hi rend="bold">‘‘jātarūparajataparivattana’’</hi>nti. <hi rend="bold">Paṭiggahitaparivattane</hi>ti kappiyavohārena, akappiyavohārena vā paṭiggahitassa rūpiyassa parivattane.</p>

<p rend="bodytext" n="589"><hi rend="paranum">589</hi><hi rend="dot">.</hi> Pāḷiyaṃ <hi rend="bold">ghanakata</hi>nti iṭṭhakādi. <hi rend="bold">Rūpiyaṃ nāma satthuvaṇṇo</hi>tiādīsu kiñcāpi kevalaṃ rajataṃ na gahitaṃ, tathāpi rūpiyapadeneva taṃ gahitanti daṭṭhabbaṃ. Suddho rūpiyasaṃvohāro eva vuttoti ajjhāharitabbaṃ. <hi rend="bold">Rūpiye rūpiyasaññī</hi>tiādimhi vinicchayaṃ vakkhāmāti pāṭhaseso.</p>

<p rend="bodytext" n="591"><hi rend="paranum">591</hi><hi rend="dot">.</hi> Pāḷiyaṃ <hi rend="bold">rūpiye rūpiyasaññī</hi>ti attanā diyyamānaṃ sakasantakaṃ sandhāya vuttaṃ. <hi rend="bold">Rūpiyaṃ cetāpetī</hi>ti parasantakaṃ. Esa nayo sesesupi. Tattha arūpiya-saddena dukkaṭavatthumpi saṅgaṇhāti. Pacchime pana tike ‘‘arūpiye rūpiyasaññī arūpiyaṃ cetāpeti, āpatti dukkaṭassā’’ti iminā nayena sabbattha yojanā veditabbā. Imasmiñca tike arūpiya-saddena kappiyavatthuyeva gahitaṃ, na muttādidukkaṭavatthu ante ‘‘pañcannaṃ saha anāpattī’’ti <pb ed="M" n="1.0344" /> vuttattā. Kiñcāpi <pb ed="V" n="1.0302" /> dukkaṭavatthu na gahitaṃ, tathāpi dukkaṭavatthunā dukkaṭavatthuṃ, kappiyavatthunā dukkaṭavatthuñca parivattayato dukkaṭaṃ, nayato siddhameva hoti. Tañca dukkaṭavatthumhi tathasaññāya vā atathasaññāya vā vimatiyā vā parivattentassapi hotiyeva acittakattā imassa sikkhāpadassa. <hi rend="bold">Pañcannaṃ sahā</hi>ti pañcahi sahadhammikehi saha.</p>

<p rend="bodytext">Idāni ‘‘nissaggiyavatthunā dukkaṭavatthuṃ vā’’tiādinā vuttassa atthassa pāḷiyaṃ sarūpena anāgatattepi nayato labbhamānataṃ dassetuṃ <hi rend="bold">‘‘yo hi aya’’</hi>ntiādi vuttaṃ. Ettha ca yasmā rūpiyena parivattitaṃ arūpiyaṃ nissaṭṭhampi sabbesampi akappiyattā nissaggiyameva na hoti nissajjitvā paribhuñjitabbasseva nissajjitabbato, kevalaṃ pana idaṃ chaḍḍetvā pācittiyameva parivattakena desetabbaṃ, tasmā ‘‘rūpiye rūpiyasaññī arūpiyaṃ cetāpeti, nissaggiyaṃ pācittiya’’ntiādi tiko bhagavatā na vutto, tīsupi padesu parivattiyamānassa arūpiyattena nissaggiyavacanāyogā rūpiyasseva nissajjitabbato. Rūpiyasseva hi nissaṭṭhassa ārāmikādīhi paṭipajjanavidhi pāḷiyaṃ dassito, na arūpiyassa. Tasmā pācittiyamattasambhavadassanatthameva panettha aṭṭhakathāyaṃ ‘‘avuttopi ayaṃ…pe… tiko veditabbo’’ti vuttaṃ, na pana tassa vatthuno nissaggiyatādassanatthaṃ. Teneva pattacatukke ‘‘na sakkā kenaci upāyena kappiyaṃ kātu’’ntiādi vuttaṃ. Ayaṃ amhākaṃ khanti. <hi rend="bold">Attano vā hī</hi>tiādi dutiyatikānulomeneva tatiyattikassa sijjhanappakāraṃ samatthetuṃ vuttaṃ. Tatrāyaṃ adhippāyo – yasmā hi yathā attano arūpiyena parassa rūpiyaṃ cetāpentassa ekasmiṃ ante rūpiyasambhavato ‘‘rūpiyasaṃvohāro kato eva hotī’’ti dutiyattiko vutto, evaṃ attano rūpiyena parassa arūpiyaṃ cetāpentassāpi hotīti tatiyo tiko vattabbo bhaveyya, so pana dutiyattikeneva ekato rūpiyapakkhasāmaññena sijjhatīti pāḷiyaṃ na vuttoti. Tattha <hi rend="bold">ekantena rūpiyapakkhe</hi>ti ekena antena rūpiyapakkhe, ‘‘ekato rūpiyapakkhe’’ti vā pāṭho.</p>

<p rend="bodytext">Idāni dutiyattike arūpiyapadassa atthabhūtesu dukkaṭavatthukappiyavatthūsu dukkaṭavatthunā rūpiyādiparivattane āpattibhedaṃ dassetuṃ <hi rend="bold">‘‘dukkaṭavatthunā’’</hi>tiādi <pb ed="M" n="1.0345" /> āraddhaṃ. <hi rend="bold">Dukkaṭavatthunā dukkaṭavatthu</hi>ntiādi pana dukkaṭavatthunā parivattanappasaṅge pāḷiyaṃ avuttassāpi atthassa nayato labbhamānataṃ dassetuṃ vuttaṃ. Tattha <hi rend="bold">iminā</hi>ti rūpiyasaṃvohārasikkhāpadena, tena ca dukkaṭassa acittakatampi dasseti. <hi rend="bold">Aññatra sahadhammikehī</hi>ti ‘‘pañcannaṃ saha anāpattī’’ti vacanato vuttaṃ, tenāpi kayavikkayasikkhāpadassa kappiyavatthunissitataṃ eva sādheti. Imaṃ…pe… rūpiyacetāpanañca <pb ed="V" n="1.0303" /> sandhāya vuttanti pakatena sambandho. <hi rend="bold">Idhā</hi>ti imasmiṃ sikkhāpade. <hi rend="bold">Tatthā</hi>ti kayavikkayasikkhāpade (pārā. 593).</p>

<p rend="bodytext">Evaṃ dukkaṭavatthunā rūpiyādiparivattane āpattibhedaṃ dassetvā idāni kappiyavatthunāpi dassetuṃ <hi rend="bold">‘‘kappiyavatthunā panā’’</hi>tiādi āraddhaṃ. Tattha <hi rend="bold">tenevā</hi>ti kappiyavatthunā eva. <hi rend="bold">‘‘Rūpiyaṃ uggaṇhitvā’’</hi>ti idaṃ ukkaṭṭhavasena vuttaṃ. Muttādidukkaṭavatthumpi uggahetvā kāritampi pañcannampi na vaṭṭati eva. <hi rend="bold">Samuṭṭhāpetī</hi>ti sayaṃ gantvā, ‘‘imaṃ kahāpaṇādiṃ kammakārānaṃ datvā bījaṃ samuṭṭhāpehī’’ti evaṃ aññaṃ āṇāpetvā vā samuṭṭhāpeti. <hi rend="bold">Mahāakappiyo</hi>ti attanāva bījato paṭṭhāya dūsitattā aññassa mūlasāmikassa abhāvato vuttaṃ. So hi corehi acchinnopi puna laddho jānantassa kassacipi na vaṭṭati. Yadi hi vaṭṭeyya, taḷākādīsu viya acchinno vaṭṭatīti ācariyā vadeyyuṃ. <hi rend="bold">Na sakkā kenaci upāyenā</hi>ti saṅghe nissajjanena, corādiacchindanādinā ca kappiyaṃ kātuṃ na sakkā, idañca tena rūpena ṭhitaṃ, tammūlikena vatthumuttādirūpena ṭhitañca sandhāya vuttaṃ. Dukkaṭavatthumpi hi tammūlikakappiyavatthuñca na sakkā kenaci upāyena tena rūpena kappiyaṃ kātuṃ. Yadi pana so bhikkhu tena kappiyavatthudukkaṭavatthunā puna rūpiyaṃ cetāpeyya, taṃ rūpiyaṃ nissajjāpetvā aññesaṃ kappiyaṃ kātumpi sakkā bhaveyyāti daṭṭhabbaṃ.</p>

<p rend="bodytext"><hi rend="bold">Pattaṃ kiṇātī</hi>ti ettha ‘‘iminā kahāpaṇādinā kammārakulato pattaṃ kiṇitvā ehī’’ti ārāmikādīhi kiṇāpanampi saṅgahitanti veditabbaṃ. Teneva <hi rend="bold">rājasikkhāpadaṭṭhakathāyaṃ</hi> ‘‘ettakehi kahāpaṇehi sāṭake āhara, ettakehi yāguādīni sampādehīti vadati, yaṃ te āharanti, sabbesaṃ akappiyaṃ. Kasmā? Kahāpaṇānaṃ vicāritattā’’ti (pārā. aṭṭha. 2.538-539) vuttaṃ <pb ed="M" n="1.0346" />. Iminā pana vacanena yaṃ <hi rend="bold">mātikāṭṭhakathāyaṃ</hi> rūpiyasaṃvohārasikkhāpadaṃ ‘‘anāṇattika’’nti vuttaṃ, taṃ na sameti. Na kevalañca iminā, pāḷiyāpi taṃ na sameti. Pāḷiyañhi nissaṭṭharūpiyena ārāmikādīhi sappiyādiṃ parivattāpetuṃ ‘‘so vattabbo ‘āvuso, imaṃ jānāhī’ti. Sace so bhaṇati ‘iminā kiṃ āharīyatū’ti, na vattabbo ‘imaṃ vā imaṃ vā āharā’ti. Kappiyaṃ ācikkhitabbaṃ ‘sappi vā’’’tiādinā rūpiyasaṃvohāraṃ parimocetvāva vuttaṃ. ‘‘Iminā rūpiyena kiṃ āharīyatū’’ti pucchanto ‘‘imaṃ āharā’’ti vuttepi adhikārato ‘‘iminā rūpiyena imaṃ āharā’’ti bhikkhūhi āṇatto eva hotīti taṃ rūpiyasaṃvohāraṃ parivajjetuṃ ‘‘na vattabbo ‘imaṃ vā imaṃ vā āharā’’’ti paṭikkhepo kato, anāpattivārepi ‘‘kappiyakārakassa <pb ed="V" n="1.0304" /> ācikkhatī’’ti na vuttaṃ. <hi rend="bold">Kayavikkayasikkhāpade</hi> (pārā. 595) pana tathā vuttaṃ, tasmā idaṃ sāṇattikaṃ kayavikkayameva anāṇattikanti gahetabbaṃ.</p>

<p rend="bodytext"><hi rend="bold">Mūlassa anissaṭṭhattā</hi>ti yena uggahitamūlena patto kīto, tassa mūlassa saṅghamajjhe anissaṭṭhattā, etena rūpiyameva nissajjitabbaṃ, na tammūlikaṃ arūpiyanti dasseti. Yadi hi tena rūpiyena aññaṃ rūpiyaṃ cetāpeyya, taṃ rūpiyasaṃvohārasikkhāpade āgatanayeneva nissajjāpetvā sesehi paribhuñjitabbaṃ bhaveyyāti. <hi rend="bold">‘‘Mūlassa asampaṭicchitattā’’</hi>ti iminā mūlassa gihisantakattaṃ, teneva pattassa rūpiyasaṃvohārānuppannatañca dasseti. Pañcasahadhammikasantakeneva hi rūpiyasaṃvohāradoso. Tattha ca attano santake pācittiyaṃ, itarattha dukkaṭaṃ.</p>

<p rend="bodytext"><hi rend="bold">Nissajjī</hi>ti dānavasena vuttaṃ, na vinayakammavasena. Teneva <hi rend="bold">‘‘sappissa pūretvā’’</hi>ti vuttaṃ. Yaṃ attano dhanena parivatteti, tassa vā dhanassa rūpiyabhāvo, parivattanaparivattāpanesu aññatarabhāvo cāti imānettha dve aṅgāni.</p>

<p rend="centre">Rūpiyasaṃvohārasikkhāpadavaṇṇanā niṭṭhitā.</p>

<p rend="title">10. Kayavikkayasikkhāpadavaṇṇanā</p>

<p rend="bodytext" n="593-595"><hi rend="paranum">593-595</hi><hi rend="dot">.</hi> Dasame <pb ed="M" n="1.0347" /> pāḷiyaṃ <hi rend="bold">jānāhī</hi>ti idāneva upadhārehi, idaṃ pacchā chaḍḍetuṃ na sakkāti adhippāyo. <hi rend="bold">Iminā</hi>ti bhikkhunā diyyamānaṃ vuttaṃ. <hi rend="bold">Ima</hi>nti parena paṭidiyyamānaṃ. Sesañātakesu saddhādeyyavinipātasambhavato tadabhāvaṭṭhānampi dassetuṃ <hi rend="bold">‘‘mātaraṃ pana pitaraṃ vā’’</hi>ti vuttaṃ. <hi rend="bold">Na sakkā taṃ paṭikkhipitu</hi>nti ettha yathā rūpiyaṃ bhatakānaṃ datvā assāmikabhūmiyaṃ ayobījasamuṭṭhāpane bhatiyā khaṇantānaṃ santikā gahitabhaṇḍakabhāvepi pācittiyaṃ hoti, evamidhāpīti keci vadanti, taṃ na yuttaṃ. Yañhi assāmikabhūmiṃ khaṇitvā samuṭṭhāpitaṃ ayobījaṃ, taṃ bhatakānaṃ santakaṃ nāma hoti, tadatthañca tesaṃ rūpiyaṃ dentassa rūpiyasaṃvohārova hoti akappiyavohārena rajanacchalliādīnaṃ āharāpane kayavikkayo viya, tādisampi parabhaṇḍaṃ idha vatthadhovanādīsu natthi, tasmā aṭṭhakathāpamāṇenevettha pācittiyaṃ gahetabbaṃ.</p>

<p rend="bodytext" n="597"><hi rend="paranum">597</hi><hi rend="dot">.</hi><hi rend="bold">Puññaṃ</hi><pb ed="V" n="1.0305" /><hi rend="bold">bhavissatīti detī</hi>ti ettha sace bhikkhu attano bhaṇḍassa appagghataṃ ñatvāpi akathetvā ‘‘idāneva upaparikkhitvā gaṇha, mā pacchā vippaṭisārī hohī’’ti vadati, itaro ca attano diyyamānassa mahagghataṃ ajānanto ‘‘ūnaṃ vā adhikaṃ vā tumhākamevā’’ti datvā gacchati, bhikkhussa anāpatti upanandassa viya paribbājakavatthuggahaṇe. Vippaṭisārissa puna sakasaññāya āgatassa yaṃ adhikaṃ gahitaṃ, taṃ dātabbaṃ. Yena yaṃ parivatteti, tesaṃ ubhinnaṃ kappiyavatthutā, asahadhammikatā, kayavikkayāpajjanañcāti imānettha tīṇi aṅgāni.</p>

<p rend="centre">Kayavikkayasikkhāpadavaṇṇanā niṭṭhitā.</p>

<p rend="centre">Niṭṭhito kosiyavaggo dutiyo.</p>

<p rend="group">3. Pattavaggo</p>

<p rend="title">1. Pattasikkhāpadavaṇṇanā</p>

<p rend="bodytext" n="602"><hi rend="paranum">602</hi><hi rend="dot">.</hi> Tatiyavaggassa <pb ed="V" n="1.0306" /> paṭhame <hi rend="bold">aḍḍhaterasapalā</hi>ti māgadhikāya mānatulāya aḍḍhaterasapalaparimitaṃ udakaṃ gaṇhantaṃ sandhāya vuttaṃ, tathā <pb ed="M" n="1.0348" /> parimitaṃ yavamāsādiṃ gaṇhantiṃ sandhāyāti keci. <hi rend="bold">Ācariyadhammapālattherena</hi> pana ‘‘pakaticatumuṭṭhikaṃ kuḍuvaṃ, catukuḍuvaṃ nāḷi, tāya nāḷiyā soḷasa nāḷiyo doṇaṃ, taṃ pana magadhanāḷiyā dvādasa nāḷiyo hontīti vadantī’’ti vuttaṃ. <hi rend="bold">Damiḷanāḷī</hi>ti purāṇanāḷiṃ sandhāya vuttaṃ. Sā ca catumuṭṭhikehi kuḍuvehi aṭṭha kuḍuvā, tāya nāḷiyā dve nāḷiyo magadhanāḷiṃ gaṇhāti. Purāṇā pana ‘‘sīhaḷanāḷi tisso nāḷiyo gaṇhātī’’ti vadanti, tesaṃ matena magadhanāḷi idāni pavattamānāya catukuḍuvāya damiḷanāḷiyā catunāḷikā hoti, tato magadhanāḷito upaḍḍhañca purāṇadamiḷanāḷisaṅkhātaṃ patthaṃ nāma hoti, etena ca ‘‘omako nāma patto patthodanaṃ gaṇhātī’’ti pāḷivacanañca sameti, lokiyehipi –</p>

<p rend="gatha1">‘‘Lokiyaṃ magadhañceti, patthadvayamudāhaṭaṃ;</p>

<p rend="gathalast">Lokiyaṃ soḷasapalaṃ, māgadhaṃ diguṇaṃ mata’’nti. –</p>

<p rend="unindented">Evaṃ loke nāḷiyā magadhanāḷi diguṇāti dassitā, evañca gayhamāne omakapattassa ca yāpanamattodanagāhikā ca siddhā hoti. Na hi sakkā aṭṭhakuḍuvato ūnodanagāhinā pattena athūpīkataṃ piṇḍapātaṃ pariyesitvā yāpetuṃ. Teneva <hi rend="bold">verañjakaṇḍaṭṭhakathāyaṃ</hi> ‘‘pattho nāma nāḷimattaṃ hoti ekassa purisassa alaṃ yāpanāya. Vuttampi hetaṃ ‘patthodano nālamayaṃ duvinna’’’nti (jā. 2.21.192) vuttaṃ, ‘‘ekekassa dvinnaṃ tiṇṇaṃ pahotī’’ti ca āgahaṃ, tasmā idha vuttanayānusāreneva gahetabbaṃ.</p>

<p rend="bodytext"><hi rend="bold">Ālopassa</hi><pb ed="V" n="1.0307" /><hi rend="bold">anurūpa</hi>nti ettha ‘‘byañjanassa mattā nāma odanato catutthabhāgo’’ti (ma. ni. aṭṭha. 2.387) <hi rend="bold">brahmāyusuttaṭṭhakathāyaṃ</hi> vuttattā ālopassa catutthabhāgameva byañjanaṃ anurūpanti daṭṭhabbaṃ. <hi rend="bold">Odanagatikānevā</hi>ti odanassa anto eva pavisanasīlāni siyuṃ, attano okāsaṃ na gavesantīti attho. <hi rend="bold">Nāmamatte</hi>ti ‘‘majjhimo patto majjhimomako’’tiādināmamatte.</p>

<p rend="bodytext" n="607-608"><hi rend="paranum">607-608</hi><hi rend="dot">.</hi><hi rend="bold">Evaṃ payoge payoge</hi>ti pariyosānālopajjhoharaṇapayoge payoge, ālope ālopeti attho. <hi rend="bold">Katvā</hi>ti pākapariyosānaṃ katvā. <hi rend="bold">Pacitvā ṭhapessāmī</hi>ti kāḷavaṇṇapākaṃ sandhāya <pb ed="M" n="1.0349" /> vuttaṃ. <hi rend="bold">Chidda</hi>nti mukhavaṭṭito dvaṅgulassa heṭṭhāchiddaṃ vuttaṃ. Sesaṃ paṭhamakathine vuttanayameva.</p>

<p rend="centre">Pattasikkhāpadavaṇṇanā niṭṭhitā.</p>

<p rend="title">2. Ūnapañcabandhanasikkhāpadavaṇṇanā</p>

<p rend="bodytext" n="609-613"><hi rend="paranum">609-613</hi><hi rend="dot">.</hi> Dutiye pāḷiyaṃ ahaṃ pattena te bhikkhū santapessāmīti seso. <hi rend="bold">‘‘Apatto’’</hi>ti iminā adhiṭṭhānavijahanampi dasseti. Pañcabandhanepi patte aparipuṇṇapāke patte viya adhiṭṭhānaṃ na ruhati. <hi rend="bold">‘‘Tipupaṭṭakena vā’’</hi>ti vuttattā tambalohādīhi kappiyalohehi ayopattassa chiddaṃ chādetuṃ vaṭṭati. Teneva <hi rend="bold">‘‘lohamaṇḍalakenā’’</hi>ti vuttaṃ. Imasmiṃ sikkhāpade akāḷavaṇṇampi kappiyapattaṃ viññāpentassa āpatti evāti daṭṭhabbaṃ. Adhiṭṭhānupagapattassa ūnapañcabandhanatā, attuddesikatā, akataviññatti, tāya ca paṭilābhoti imānettha cattāri aṅgāni.</p>

<p rend="centre">Ūnapañcabandhanasikkhāpadavaṇṇanā niṭṭhitā.</p>

<p rend="title">3. Bhesajjasikkhāpadavaṇṇanā</p>

<p rend="bodytext" n="618-621"><hi rend="paranum">618-621</hi><hi rend="dot">.</hi> Tatiye pāḷiyaṃ pilindavacchattherena ‘‘na kho, mahārāja, bhagavatā ārāmiko anuññāto’’ti paṭhamaṃ paṭikkhipitvā ‘‘anujānāmi, bhikkhave, ārāmika’’nti puggalānampi ārāmikanāmena dāsaggahaṇe anuññāte eva ārāmikānaṃ gahitattā khettavatthādīni kappiyavohārenapi puggalānaṃ gahetuṃ na vaṭṭati, tathā ananuññātattāti viññāyati. ‘‘Khettavatthupaṭiggahaṇā paṭivirato hotī’’tiādinā (dī. ni. 1.10, 194) hi <pb ed="V" n="1.0308" /> paṭikkhittesu ekasseva puggalikavasena gahaṇe anuññāte itarītarānaṃ tathā na gahetabbatā siddhāva hoti. Yañca pilindavacchattherena dāyakakulassa dārikāya suvaṇṇamālāvasena tiṇaṇḍupakassa nimmānaṃ, taṃ ‘‘anāpatti, bhikkhave, iddhimassa iddhivisaye’’ti (pārā. 159) vacanato kulasaṅgahādi na hotīti katanti daṭṭhabbaṃ, keci pana ‘‘khīṇāsavānaṃ lābhicchāya abhāvato kulasaṅgahepi <pb ed="M" n="1.0350" /> ājīvakopo natthī’’ti vadanti, taṃ na yuttaṃ khīṇāsavānampi ājīvavipattihetūnaṃ piṇḍapātādīnaṃ parivajjetabbato. Vuttañhi dhammasenāpatinā ‘‘neva bhindeyyamājīvaṃ, cajamānopi jīvita’’nti (mi. pa. 6.1.5). Bhagavatā ca ‘‘gāthābhigītaṃ me abhojanīya’’ntiādi vuttaṃ (su. ni. 81, 484; mi. pa. 4.5.9; saṃ. ni. 1.197).</p>

<p rend="bodytext" n="622"><hi rend="paranum">622</hi><hi rend="dot">.</hi><hi rend="bold">Uggahitaka</hi>nti paribhogatthāya sayaṃ gahitaṃ. <hi rend="bold">Sayaṃ karotī</hi>ti pacitvā karoti. <hi rend="bold">Purebhatta</hi>nti tadahupurebhattameva vaṭṭati savatthukapaṭiggahitattā. <hi rend="bold">Sayaṃkata</hi>nti khīranavanītaṃ pacitvā kataṃ. <hi rend="bold">Nirāmisamevā</hi>ti tadahupurebhattaṃ sandhāya vuttaṃ. Ajja sayaṃkataṃ nirāmisameva bhuñjantassa kasmā sāmapāko na hotīti āha <hi rend="bold">‘‘navanītaṃ tāpentassā’’</hi>tiādi. <hi rend="bold">Paṭiggahitehī</hi>ti khīradadhīni sandhāya vuttaṃ. Uggahitakehi kataṃ abbhañjanādīsu upanetabbanti yojanā. <hi rend="bold">Eseva nayo</hi>ti nissaggiyāpattiṃ sandhāya vuttaṃ. <hi rend="bold">Akappiyamaṃsasappimhī</hi>ti hatthiādīnaṃ sappimhi.</p>

<p rend="bodytext"><hi rend="bold">Ettha panā</hi>ti navanīte viseso atthīti attho. <hi rend="bold">Dhotaṃ vaṭṭatī</hi>ti dhotameva paṭiggahitumpi na vaṭṭati, itarathā savatthukapaṭiggahitaṃ hotīti therānaṃ adhippāyo.</p>

<p rend="bodytext">Mahāsivattherassa pana vatthuno viyojitattā dadhiguḷikādīhi yuttatāmattena savatthukapaṭiggahitaṃ nāma na hoti, tasmā takkato uddhaṭamattameva paṭiggahetvā dhovitvā, pacitvā vā nirāmisameva katvā paribhuñjiṃsūti adhippāyo, na pana dadhiguḷikādīhi saha vikāle bhuñjiṃsu. Tenāha <hi rend="bold">‘‘tasmā navanītaṃ paribhuñjantena…pe… savatthukapaṭiggahitaṃ nāma na hotī’’</hi>ti. Tattha adhotaṃ paṭiggahetvāpi taṃ navanītaṃ paribhuñjantena dadhiādīni apanetvā paribhuñjitabbanti attho. <hi rend="bold">Khayaṃ gamissatī</hi>ti nirāmisaṃ hoti, tasmā vikālepi vaṭṭatīti attho. <hi rend="bold">Ettāvatā</hi>ti navanīte laggamattena visuṃ dadhiādivohāraṃ aladdhena appamattena dadhiādināti attho, etena visuṃ paṭiggahitadadhiādīhi saha pakkaṃ savatthukapaṭiggahitasaṅkhyameva gacchatīti dasseti. <hi rend="bold">Tasmimpī</hi>ti nirāmisabhūtepi. Kukkuccakānaṃ pana ayaṃ adhippāyo – paṭiggahaṇe tāva dadhiādīhi asambhinnarasattā bhattena sahitena guḷapiṇḍādi <pb ed="V" n="1.0309" /> viya savatthukapaṭiggahitaṃ nāma na hoti, taṃ <pb ed="M" n="1.0351" /> pana pacantena dhovitvāva pacitabbaṃ, itarathā pacanakkhaṇe paccamānadadhiguḷikādīhi sambhinnarasatāya sāmaṃpakkaṃ jātaṃ, tesu khīṇesu sāmaṃpakkameva hoti, tasmā nirāmisameva pacitabbanti. Teneva <hi rend="bold">‘‘āmisena saha pakkattā’’</hi>ti kāraṇaṃ vuttaṃ.</p>

<p rend="bodytext">Ettha cāyaṃ vicāraṇā – savatthukapaṭiggahitattābhāve āmisena saha bhikkhunā pakkassa sayaṃpākadoso vā parisaṅkīyati yāvakālikatā vā, tattha na tāva sayaṃpākadoso ettha sambhavati sattāhakālikattā. Yañhi tattha dadhiādi āmisagataṃ, taṃ parikkhīṇanti. Atha paṭiggahitadadhiguḷikādinā saha attanā pakkattā savatthukapakkaṃ viya bhaveyyāti parisaṅkīyati, tadā āmisena saha paṭiggahitattāti kāraṇaṃ vattabbaṃ, na pana pakkattāti. Tathā ca upaḍḍhattherānaṃ matameva aṅgī kataṃ siyā. Tattha ca sāmaṇerādīhi pakkampi yāvakālikameva siyā paṭiggahitakhīrādiṃ pacitvā anupasampannehi katasappiādi viya ca, na ca taṃ yuttaṃ, bhikkhācārena laddhanavanītādīnaṃ takkādiāmisasaṃsaggasambhavena aparibhuñjitabbatāpasaṅgato. Na hi gahaṭṭhā dhovitvā, sodhetvā vā patte ākirantīti niyamo atthi, aṭṭhakathāyañca ‘‘yathā tattha patitataṇḍulakaṇādayo na paccanti, evaṃ…pe… puna pacitvā deti, purimanayeneva sattāhaṃ vaṭṭatī’’ti iminā vacanenapetaṃ virujjhati, tasmā idha kukkuccakānaṃ kukkuccuppattiyā nimittameva na dissati. Yathā cettha, evaṃ ‘‘lajjī sāmaṇero yathā tattha patitataṇḍulakaṇādayo na paccanti, evaṃ sāmisapākaṃ mocento aggimhi vilīyāpetvā…pe… vaṭṭatī’’ti vacanassāpi nimittaṃ na dissati. Yadi hi etaṃ yāvakālikasaṃsaggaparihārāya vuttaṃ siyā, attanāpi tathā kātabbaṃ bhaveyya. Gahaṭṭhehi dinnasappiādīsu ca āmisasaṃsaggasaṅkā na vigaccheyya. Na hi gahaṭṭhā evaṃ vilīyāpetvā pana taṇḍulādiṃ apanetvā puna pacanti, apica bhesajjehi saddhiṃ khīrādiṃ pakkhipitvā yathā khīrādi khayaṃ gacchati, evaṃ parehi pakkabhesajjatelādipi yāvakālikameva siyā, na ca tampi yuttaṃ dadhiādikhayakaraṇatthaṃ ‘‘puna pacitvā detī’’ti vuttattā. Tasmā mahāsivattheravāde kukkuccaṃ akatvā adhotampi navanītaṃ tadahupi punadivasādīsupi pacituṃ, taṇḍulādimissaṃ sappiādiṃ attanāpi aggimhi vilīyāpetvā parissāvetvā puna takkādikhayatthaṃ pacituñca vaṭṭati.</p>

<p rend="bodytext">Tattha <pb ed="M" n="1.0352" /> vijjamānassapi paccamānakkhaṇe sambhinnarasassa yāvakālikassa abbohārikattena savatthukapaṭiggahitapurepaṭiggahitānampi abbohārikatoti niṭṭhamettha gantabbanti. Teneva <hi rend="bold">‘‘ettāvatā</hi><pb ed="V" n="1.0310" /><hi rend="bold">savatthukapaṭiggahitaṃ nāma na hotī’’</hi>ti vuttaṃ. Visuṃ paṭiggahitena pana khīrādiāmisena navanītādiṃ missetvā bhikkhunā vā aññehi vā pakkatelādibhesajjaṃ savatthukapaṭiggahitasaṅkhyameva gacchati, tattha paviṭṭhayāvakālikassa abbohārikattābhāvā. Yaṃ pana purepariggahitabhesajjehi appaṭiggahitaṃ khīrādiṃ pakkhipitvā pakkatelādikaṃ anupasampanneheva pakkampi savatthukapaṭiggahitampi sannidhipi na hoti, tattha pakkhittakhīrādikassapi tasmiṃ khaṇe sambhinnarasatāya purepaṭiggahitattāpattito. Sace pana appaṭiggahiteheva, aññehi vā pakkatelādīsupi sace āmisaraso paññāyati, taṃ yāvakālikameva hotīti veditabbaṃ. <hi rend="bold">Uggahetvā</hi>ti sayameva gahetvā.</p>

<p rend="bodytext"><hi rend="bold">Parissāvetvā gahita</hi>nti taṇḍulādivigamatthaṃ parissāvetvā, takkādivigamatthaṃ puna pacitvā gahitanti attho. <hi rend="bold">Paṭiggahetvā ṭhapitabhesajjehī</hi>ti atirekasattāhapaṭiggahitehi, etena tehi yuttampi sappiādi atirekasattāhapaṭiggahitaṃ na hotīti dasseti. <hi rend="bold">Vaddalisamaye</hi>ti vassakālasamaye, anātapakāleti attho.</p>

<p rend="bodytext"><hi rend="bold">Nibbaṭṭitattā</hi>ti yāvakālikavatthuto vivecitattā, etena tele sabhāvato yāvakālikattābhāvaṃ, bhikkhuno savatthukapaṭiggahaṇena yāvakālikattupagamanañca dasseti. <hi rend="bold">Ubhayampī</hi>ti attanā, aññehi ca kataṃ.</p>

<p rend="bodytext" n="623"><hi rend="paranum">623</hi><hi rend="dot">.</hi><hi rend="bold">Acchavasa</hi>nti dukkaṭavatthūnaññeva upalakkhaṇanti āha <hi rend="bold">‘‘ṭhapetvā manussavasa’’</hi>nti. <hi rend="bold">Saṃsaṭṭha</hi>nti parissāvitaṃ. <hi rend="bold">Tiṇṇaṃ dukkaṭāna</hi>nti ajjhohāre ajjhohāre tīṇi dukkaṭāni sandhāya vuttaṃ. Kiñcāpi paribhogatthāya vikāle paṭiggahaṇapacanaparissāvanādīsu pubbapayogesu pāḷiyaṃ, aṭṭhakathāyañca āpatti na vuttā, tathāpi ettha āpattiyā eva bhavitabbaṃ paṭikkhittassa karaṇato āhāratthāya vikāle yāmakālikādīnaṃ paṭiggahaṇe viya. Yasmā khīrādiṃ pakkhipitvā pakkabhesajjatele kasaṭaṃ āmisagatikaṃ, tena saha telaṃ paṭiggahetuṃ, pacituṃ vā bhikkhuno na vaṭṭati. Tasmā vuttaṃ <hi rend="bold">‘‘pakkatelakasaṭe viya kukkuccāyatī’’</hi>ti. Sace vasāya saha pakkattā na vaṭṭati, idaṃ kasmā na vaṭṭatīti pucchantā <hi rend="bold">‘‘bhante</hi><pb ed="M" n="1.0353" /><hi rend="bold">…pe… vaṭṭatī’’</hi>ti āhaṃsu. Thero atikukkuccatāya ca <hi rend="bold">‘‘etampi, āvuso, na vaṭṭatī’’</hi>ti āha. Roganiggahatthāya eva vasāya anuññātattaṃ sallakkhetvā pacchā <hi rend="bold">‘‘sādhū’’</hi>ti sampaṭicchi.</p>

<p rend="bodytext"><hi rend="bold">‘‘Madhukarīhi nāma madhumakkhikāhī’’</hi>ti idaṃ khuddakabhamarānaṃ dvinnaṃ eva visesananti keci vadanti <pb ed="V" n="1.0311" />, aññe pana ‘‘daṇḍakesu madhukārikā madhukarīmakkhikā nāma, tāhi saha tisso madhumakkhikājātiyo’’ti vadanti. <hi rend="bold">Bhamaramakkhikā</hi>ti mahāpaṭalakārikā. <hi rend="bold">Silesasadisa</hi>nti sukkhatāya vā pakkatāya vā ghanībhūtaṃ. <hi rend="bold">Itara</hi>nti tanukamadhu.</p>

<p rend="bodytext"><hi rend="bold">Ucchurasaṃ upādāyā</hi>ti nikkasaṭarasassapi sattāhakālikataṃ dasseti ‘‘ucchumhā nibbatta’’nti pāḷiyaṃ sāmaññato vuttattā. Yaṃ pana <hi rend="bold">suttantaṭṭhakathāyaṃ</hi> ‘‘ucchu ce, yāvakāliko. Ucchuraso ce, yāmakāliko. Phāṇitaṃ ce, sattāhakālikaṃ. Taco ce, yāvajīvako’’ti vuttaṃ, taṃ ambaphalarasādimissatāya yāmakālikattaṃ sandhāya vuttanti gahetabbaṃ, avinayavacanattā taṃ appamāṇanti. Teneva <hi rend="bold">‘‘purebhattaṃ paṭiggahitena aparissāvitaucchurasenā’’</hi>tiādi vuttaṃ. <hi rend="bold">Nirāmisameva vaṭṭati</hi> tattha paviṭṭhayāvakālikassa abbohārikattāti idaṃ guḷe kate tattha vijjamānampi kasaṭaṃ pākena sukkhatāya yāvajīvikattaṃ bhajatīti vuttaṃ. Tassa yāvakālikatte hi sāmaṃpākena purebhattepi anajjhoharaṇīyaṃ siyāti. <hi rend="bold">‘‘Savatthukapaṭiggahitattā’’</hi>ti idaṃ ucchurase cuṇṇavicuṇṇaṃ hutvā ṭhitakasaṭaṃ sandhāya vuttaṃ, tena ca aparissāvitena appaṭiggahitena anupasampannehi kataṃ sattāhaṃ vaṭṭatīti dasseti. <hi rend="bold">Jhāmaucchuphāṇita</hi>nti aggimhi ucchuṃ tāpetvā kataṃ. <hi rend="bold">Koṭṭitaucchuphāṇita</hi>nti khuddānukhuddakaṃ chinditvā koṭṭetvā nippīḷetvā pakkaṃ.</p>

<p rend="bodytext">Taṃ tattha vijjamānampi kasaṭaṃ pakkakāle yāvakālikattaṃ vijahatīti āha <hi rend="bold">‘‘taṃ yutta’’</hi>nti. <hi rend="bold">Sītodakena kata</hi>nti madhukapupphāni sītodakena madditvā parissāvetvā pacitvā kataṃ, amadditvā katanti keci, tattha kāraṇaṃ na dissati. <hi rend="bold">Khīrajallika</hi>nti khīrapheṇaṃ. <hi rend="bold">Madhukapupphaṃ panā</hi>tiādi yāvakālikarūpena ṭhitassapi avaṭṭanakamerayabījavatthuṃ dassetuṃ āraddhaṃ.</p>

<p rend="bodytext"><hi rend="bold">Sabbānipī</hi>ti <pb ed="M" n="1.0354" /> sappiādīni pañcapi. Āhārakiccaṃ karontāni etāni kasmā evaṃ paribhuñjitabbānīti codanāparihārāya bhesajjodissaṃ dassentena tappasaṅgena sabbānipi odissakāni ekato dassetuṃ <hi rend="bold">‘‘sattavidhaṃ hī’’</hi>tiādi vuttaṃ. Apakatibhesajjattā vikaṭāni virūpāni visaharaṇato mahāvisayattā mahantāni cāti <hi rend="bold">mahāvikaṭāni. Upasampadādīnī</hi>ti <hi rend="bold">ādi</hi>-saddena gaṇaṅgaṇūpāhanādiṃ saṅgaṇhāti.</p>

<p rend="bodytext"><hi rend="bold">Adhiṭṭhetī</hi>ti bāhiraparibhogatthametanti cittaṃ uppādeti, evaṃ paribhoge anapekkhatāya paṭiggahaṇaṃ vijahatīti adhippāyo. Evaṃ aññesupi kālikesu anajjhoharitukāmatāya suddhacittena <pb ed="V" n="1.0312" /> bāhiraparibhogatthāya niyamepi paṭiggahaṇaṃ vijahatīti idampi visuṃ ekaṃ paṭiggahaṇavijahanakāraṇanti daṭṭhabbaṃ.</p>

<p rend="bodytext" n="625"><hi rend="paranum">625</hi><hi rend="dot">.</hi><hi rend="bold">Sace dvinnaṃ…pe… na vaṭṭatī</hi>ti ettha pāṭho gaḷito, evaṃ panettha pāṭho veditabbo ‘‘sace dvinnaṃ santakaṃ ekena paṭiggahitaṃ avibhattaṃ hoti, sattāhātikkame dvinnampi anāpatti, paribhuñjituṃ pana na vaṭṭatī’’ti. Aññathā hi saddappayogopi na saṅgahaṃ gacchati. <hi rend="bold">‘‘Gaṇṭhipade</hi>pi ca ayameva pāṭho dassito’’ti (sārattha. ṭī. 2.625) <hi rend="bold">sāratthadīpaniyaṃ</hi> vuttaṃ. <hi rend="bold">Dvinnampi anāpattī</hi>ti avibhattattā vuttaṃ. <hi rend="bold">‘‘Paribhuñjituṃ pana na vaṭṭatī’’</hi>ti idaṃ ‘‘sattāhaparamaṃ sannidhikārakaṃ paribhuñjitabba’’nti vacanato vuttaṃ. <hi rend="bold">‘‘Yena paṭiggahitaṃ, tena vissajjitattā’’</hi>ti iminā upasampannassa dānampi sandhāya ‘‘vissajjetī’’ti idaṃ vuttanti dasseti. Upasampannassa nirapekkhadinnavatthumhi paṭiggahaṇassa avigatattepi sakasantakatā vigatāva hoti, tena nissaggiyaṃ na hoti. Attanāva paṭiggahitattaṃ, sakasantakattañcāti imehi dvīhi kāraṇehi nissaggiyaṃ hoti, na ekena. Anupasampannassa nirapekkhadāne pana tadubhayampi vijahati, paribhogopettha vaṭṭati, na sāpekkhadāne dānalakkhaṇābhāvato. ‘‘Vissajjetī’’ti etasmiñca pāḷipade kassaci adatvā anapekkhatāya chaḍḍanampi saṅgahitanti veditabbaṃ. <hi rend="bold">‘‘Anapekkho datvā’’</hi>ti idañca paṭiggahaṇavijahanavidhidassanatthameva vuttaṃ. Paṭiggahaṇe hi vijahite puna paṭiggahetvā paribhogo sayameva vaṭṭissati, tabbijahanañca vatthuno sakasantakatāpariccāgena hotīti, etena ca vatthumhi ajjhoharaṇāpekkhāya sati paṭiggahaṇavissajjanaṃ nāma visuṃ na labbhatīti sijjhati. Itarathā hi ‘‘paṭiggahaṇe anapekkhova <pb ed="M" n="1.0355" /> paṭiggahaṇaṃ vissajjetvā puna paṭiggahetvā bhuñjatī’’ti vattabbaṃ siyā. <hi rend="bold">‘‘Appaṭiggahitattā’’</hi>ti iminā ekassa santakaṃ aññena paṭiggahitampi nissaggiyaṃ hotīti dasseti.</p>

<p rend="bodytext"><hi rend="bold">Eva</hi>nti ‘‘puna gahessāmī’’ti apekkhaṃ akatvā suddhacittena pariccattataṃ parāmasati. <hi rend="bold">Paribhuñjantassa anāpattidassanattha</hi>nti nissaggiyamūlikāhi pācittiyādiāpattīhi anāpattidassanatthanti adhippāyo. <hi rend="bold">Paribhoge anāpattidassanattha</hi>nti ettha pana nissaṭṭhapaṭiladdhassa kāyikaparibhogādīsu yā dukkaṭāpatti vuttā, tāya anāpattidassanatthanti adhippāyo. Sappiādīnaṃ paṭiggahitabhāvo, attano santakatā, sattāhātikkamoti imānettha tīṇi aṅgāni.</p>

<p rend="centre">Bhesajjasikkhāpadavaṇṇanā niṭṭhitā.</p>

<p rend="title">4. Vassikasāṭikasikkhāpadavaṇṇanā</p>

<p rend="bodytext" n="628"><hi rend="paranum">628</hi><hi rend="dot">.</hi> Catutthe <pb ed="V" n="1.0313" /><hi rend="bold">jeṭṭhamūlapuṇṇamāsiyā…pe… karaṇakkhettañcā</hi>ti paṭhamaddhamāsampi karaṇakkhettaṃ vuttaṃ. Taṃ ‘‘katvā nivāsetabba’’nti imassa purimaddhamāse vā pacchimaddhamāse vā katvā pacchimamāseva nivāsetabbanti evamatthaṃ gahetvā vuttaṃ nivāsaneyeva āpattiyā vuttattāti. Yaṃ pana <hi rend="bold">mātikāṭṭhakathāyaṃ</hi> ‘‘gimhānaṃ pacchimo māso pariyesanakkhettaṃ, pacchimo addhamāso karaṇanivāsanakkhettampī’’ti (kaṅkhā. aṭṭha. vassikasāṭikasikkhāpadavaṇṇanā) vuttaṃ, taṃ tasmiṃyeva addhamāse katvā nivāsetabbanti evamatthaṃ gahetvā vuttaṃ. Idha vuttanayeneva atthe gahite virodho natthi.</p>

<p rend="bodytext"><hi rend="bold">‘‘Vattabhede dukkaṭa’’</hi>nti idaṃ vassikasāṭikaadinnapubbe sandhāya vuttaṃ. Tenāha <hi rend="bold">‘‘ye manussā’’</hi>tiādi. <hi rend="bold">Pakatiyā vassikasāṭikadāyakā</hi> nāma saṅghaṃ vā attānaṃ vā appavāretvāva anusaṃvaccharaṃ dāyakā.</p>

<p rend="bodytext" n="630"><hi rend="paranum">630</hi><hi rend="dot">.</hi><hi rend="bold">‘‘Cha māse parihāraṃ labhatī’’</hi>ti etena antovassepi yāva vassānassa pacchimadivasā akatā parihāraṃ labhatīti dīpitaṃ hoti. <hi rend="bold">Ekamāsa</hi>nti hemantassa pacchimuposathena saha gaṇetvā vuttaṃ. Tasmiṃ uposathadivase <pb ed="M" n="1.0356" /> eva hi taṃ mūlacīvaraṃ kātabbaṃ, itarathā hi nissaggiyato. <hi rend="bold">Ekāhadvīhādivasena…pe… laddhā ceva niṭṭhitā cā</hi>ti ettha ekāhānāgatāya vassūpanāyikāya laddhā ceva niṭṭhitā ca dvīhānāgatāya…pe… dasāhānāgatāya vassūpanāyikāya laddhā ceva niṭṭhitā ca, antovasse vā laddhā ceva niṭṭhitā cāti evamattho daṭṭhabbo. Tattha āsaḷhīmāsassa juṇhapakkhapuṇṇamiyaṃ laddhā, tadaheva rajanakappapariyosānehi niṭṭhitā ca vassikasāṭikā ‘‘ekāhānāgatāya vassūpanāyikāya laddhā ceva niṭṭhitā cā’’ti vuccati. Eteneva nayena juṇhapakkhassa chaṭṭhiyaṃ laddhā, niṭṭhitā ca ‘‘dasāhānāgatāya vassūpanāyikāya laddhā ceva niṭṭhitā cā’’ti vuccati. Yāva paṭhamakattikatemāsipuṇṇamā, tāva laddhā, niṭṭhitā ca ‘‘antovasse laddhā ceva niṭṭhitā cā’’ti vuccati. Paṭhamakattikatemāsipuṇṇamito paraṃ laddhā ceva niṭṭhitā ca yāva cīvarakālo nātikkamati, tāva anadhiṭṭhahitvāpi ṭhapetuṃ vaṭṭatīti adhippāyo.</p>

<p rend="bodytext">Ettha ca ‘‘tasmiṃyeva antodasāhe adhiṭṭhātabbā’’ti avisesena vuttepi vassānato pubbe ekāhadvīhādivasena anāgatāya vassūpanāyikāya laddhā tehi divasehi dasāhaṃ anatikkamantena <pb ed="V" n="1.0314" /> vassūpanāyikadivasato paṭṭhāya adhiṭṭhānakkhettaṃ sampattā eva adhiṭṭhātabbā, tato pana pubbe dasāhātikkamena niṭṭhitāpi na adhiṭṭhātabbā adhiṭṭhānassa akhettattā. Tādisā pana vassūpanāyikadivase eva adhiṭṭhātabbā, anadhiṭṭhahato aruṇuggamanena nissaggiyaṃ hoti. Yadi evaṃ ‘‘dasāhānāgatāyā’’ti iminā kiṃ payojananti ce? Vassānato pubbe eva dasāhe atikkante niṭṭhitā vassūpanāyikadivase eva adhiṭṭhātabbāti dassanatthaṃ vuttaṃ. Tenevāha <hi rend="bold">‘‘dasāhātikkame niṭṭhitā tadaheva adhiṭṭhātabbā’’</hi>ti.</p>

<p rend="bodytext"><hi rend="bold">Dasāhe appahonte cīvarakālaṃ nātikkametabbā</hi>ti temāsabbhantare dasāhe appahonte navāhānāgatāya kattikatemāsipuṇṇamāya sattamito paṭṭhāya laddhā, niṭṭhitā ca cīvarakālaṃ nātikkametabbāti attho. Tathā hi ‘‘māso seso gimhānanti bhikkhunā vassikasāṭikacīvaraṃ pariyesitabba’’nti pariyesanakkhettaṃ vatvā ‘‘vassikasāṭikaṃ vassānaṃ cātumāsaṃ adhiṭṭhātu’’nti (mahāva. 358) vuttattā katāyapi akatāyapi <pb ed="M" n="1.0357" /> māsamattaṃ anadhiṭṭhātabbatā siddhā. Yasmā ca akatā vassikasāṭikasaṅkhyaṃ na gacchati, akaraṇañca kenaci vekallena, na anādarena, tasmā cātumāsaṃ akatattā eva parihāraṃ labhati, katā pana adhiṭṭhānakkhette, akatā ca cīvarakāle dasāhaparamasikkhāpadeneva parihāraṃ labhatīti ayamattho labbhati. <hi rend="bold">Kasmā</hi>ti attano matiyā kāraṇapucchā. <hi rend="bold">Tasmā</hi>ti vassāneyeva vassikasāṭikāya adhiṭṭhātabbatāvacanato. <hi rend="bold">‘‘Ticīvaraṃ adhiṭṭhātu’’</hi>nti suttaṃ panettha sesacīvarānaṃ evaṃ kālaniyamābhāvaṃ sādhetuṃ uddhaṭaṃ. Na hi tenettha aññaṃ payojanaṃ atthi.</p>

<p rend="bodytext"><hi rend="bold">Kadā adhiṭṭhātabbā</hi>tiādikurundivacanenāpi ‘‘yadā vā tadā vā adhiṭṭhātuṃ vaṭṭatī’’ti idaṃ paṭikkhipitvā dasāhabbhantare eva katāya adhiṭṭhātabbataṃ dasseti.</p>

<p rend="bodytext">Pāḷiyaṃ <hi rend="bold">acchinnacīvarassā</hi>tiādīsu acchinnasesacīvarassa naṭṭhasesacīvarassa. Etesañhi asamaye pariyesananivāsanāpattiyā eva anāpatti vuttā. Teneva <hi rend="bold">mātikāṭṭhakathāyaṃ</hi> ‘‘acchinnacīvarassa vā naṭṭhacīvarassa vā anivatthaṃ corā harantīti evaṃ āpadāsu vā nivāsayato ummattakādīnañca anāpattī’’ti (kaṅkhā. aṭṭha. vassikasāṭikasikkhāpadavaṇṇanā) vuttaṃ, idha pana samantapāsādikāyaṃ ayaṃ nissaggiyā anāpatti pāḷito sayameva sijjhatīti imaṃ adassetvā asijjhamānaṃ naggassa nhāyato dukkaṭāpattiyā eva anāpattiṃ dassetuṃ <hi rend="bold">‘‘acchinnacīvarassā’’</hi>tiādi vuttanti gahetabbaṃ. Na hi esā anāpatti avutte sijjhatīti. Vassikasāṭikāya attuddesikatā, asamaye pariyesanatā, tāya ca paṭilābhoti imāni <pb ed="V" n="1.0315" /> tāva pariyesanāpattiyā tīṇi aṅgāni. Nivāsanāpattiyā pana sacīvaratā, āpadābhāvo, vassikasāṭikāya sakabhāvo, asamaye nivāsananti cattāri aṅgāni.</p>

<p rend="centre">Vassikasāṭikasikkhāpadavaṇṇanā niṭṭhitā.</p>

<p rend="title">5. Cīvaraacchindanasikkhāpadavaṇṇanā</p>

<p rend="bodytext" n="631"><hi rend="paranum">631</hi><hi rend="dot">.</hi> Pañcame <pb ed="M" n="1.0358" /><hi rend="bold">yampi…pe… acchindī</hi>ti ettha yaṃ te ahaṃ cīvaraṃ adāsiṃ, taṃ ‘‘mayā saddhiṃ pakkamissatī’’ti saññāya adāsiṃ, na aññathāti kupito acchindīti evaṃ ajjhāharitvā yojetabbaṃ.</p>

<p rend="bodytext" n="633"><hi rend="paranum">633</hi><hi rend="dot">.</hi><hi rend="bold">Ekaṃ dukkaṭa</hi>nti yadi āṇatto avassaṃ acchindati, āṇattikkhaṇe pācittiyameva. Yadi na acchindati, tadā eva dukkaṭanti daṭṭhabbaṃ. <hi rend="bold">Ekavācāya sambahulā āpattiyo</hi>ti yadi āṇatto anantarāyena acchindati, āṇattikkhaṇeyeva vatthugaṇanāya pācittiyaāpattiyo payogakaraṇakkhaṇeyeva āpattiyā āpajjitabbato, cīvaraṃ pana acchinneyeva nissaggiyaṃ hoti. Yadi so na acchindati, āṇattikkhaṇe ekameva dukkaṭanti daṭṭhabbaṃ. Evaṃ aññatthāpi īdisesu nayo ñātabbo.</p>

<p rend="bodytext" n="635"><hi rend="paranum">635</hi><hi rend="dot">.</hi><hi rend="bold">Upajjhaṃ gaṇhissatī</hi>ti sāmaṇerassa dānaṃ dīpeti, tena ca sāmaṇerakāle datvā upasampannakāle acchindatopi pācittiyaṃ dīpeti. ‘‘Bhikkhussa sāmaṃ cīvaraṃ datvā’’ti idaṃ ukkaṭṭhavasena vuttaṃ. <hi rend="bold">Āharāpetuṃ pana vaṭṭatī</hi>ti kamme akate bhatisadisattā vuttaṃ. Vikappanupagapacchimacīvaratā, sāmaṃ dinnatā, sakasaññitā, upasampannatā, kodhavasena acchindanaṃ vā acchindāpanaṃ vāti imānettha pañca aṅgāni.</p>

<p rend="centre">Cīvaraacchindanasikkhāpadavaṇṇanā niṭṭhitā.</p>

<p rend="title">6. Suttaviññattisikkhāpadavaṇṇanā</p>

<p rend="bodytext" n="636"><hi rend="paranum">636</hi><hi rend="dot">.</hi> Chaṭṭhe vītavītaṭṭhānaṃ yasmiṃ caturassadārumhi paliveṭhenti, tassa <hi rend="bold">turī</hi>ti nāmaṃ. Vāyantā <pb ed="V" n="1.0316" /> tiriyaṃ suttaṃ pavesetvā yena ākoṭentā vatthe ghanabhāvaṃ āpādenti, taṃ <hi rend="bold">‘‘vema’’</hi>nti vuccati.</p>

<p rend="bodytext"><hi rend="bold">‘‘Itarasmiṃ tatheva dukkaṭa’’</hi>nti iminā vāyituṃ āraddhakālato paṭṭhāya yathāvuttaparicchedaniṭṭhiteyeva dukkaṭampi hoti, na tato pubbe vāyanapayogesūti dasseti.</p>

<p rend="bodytext"><hi rend="bold">Tante</hi><pb ed="M" n="1.0359" /><hi rend="bold">ṭhitaṃyeva adhiṭṭhātabba</hi>nti ettha ekavāraṃ adhiṭṭhite pacchā vītaṃ adhiṭṭhitagatikameva hoti, puna adhiṭṭhānakiccaṃ natthi. Sace pana antarantarā dasā ṭhapetvā visuṃ visuṃ saparicchedaṃ vītaṃ hoti, paccekaṃ adhiṭṭhātabbamevāti daṭṭhabbaṃ. Ettha ca kappiyasuttaṃ gahetvā aññātakaappavāritenāpi akappiyatantavāyena ‘‘suttamatthi, vāyanto natthī’’tiādipariyāyamukhena vāyāpentassa anāpatti. Teneva <hi rend="bold">mātikāṭṭhakathāyaṃ</hi> (kaṅkhā. aṭṭha. suttaviññattisikkhāpadavaṇṇanā) ‘‘vāyāpeyyā’’ti padassa ‘‘cīvaraṃ me, āvuso, vāyathāti akappiyaviññattiyā vāyāpeyyā’’ti attho vutto, evaṃ vadanto akappiyatantavāyena vāyāpeti nāma, nāññathā.</p>

<p rend="bodytext" n="640"><hi rend="paranum">640</hi><hi rend="dot">.</hi><hi rend="bold">Anāpatti cīvaraṃ sibbetu</hi>ntiādīsu iminā sikkhāpadeneva anāpatti, akataviññattipaccayā pana dukkaṭamevāti vadanti. Akappiyasuttatā, attuddesikatā, akappiyatantavāyena akappiyaviññattiyā vāyāpananti imānettha tīṇi aṅgāni.</p>

<p rend="centre">Suttaviññattisikkhāpadavaṇṇanā niṭṭhitā.</p>

<p rend="title">7. Mahāpesakārasikkhāpadavaṇṇanā</p>

<p rend="bodytext" n="642"><hi rend="paranum">642</hi><hi rend="dot">.</hi> Sattame <hi rend="bold">‘‘kiñcimattaṃ anupadajjeyyā’’</hi>ti idaṃ payogabhedadassanaṃ, dānaṃ panettha aṅgaṃ na hoti. Teneva tassa <hi rend="bold">vibhaṅge</hi> ‘‘antamaso dhammampi bhaṇatī’’ti vuttaṃ. Sesamettha uttānameva. Aññātakaappavāritānaṃ tantavāye upasaṅkamitvā vikappamāpajjanatā, cīvarassa attuddesikatā, tassa vacanena suttavaḍḍhanaṃ, cīvarapaṭilābhoti imānettha cattāri aṅgāni.</p>

<p rend="centre">Mahāpesakārasikkhāpadavaṇṇanā niṭṭhitā.</p>

<p rend="title">8. Accekacīvarasikkhāpadavaṇṇanā</p>

<p rend="bodytext" n="646"><hi rend="paranum">646</hi><hi rend="dot">.</hi> Aṭṭhame <pb ed="M" n="1.0360" /><pb ed="V" n="1.0317" /> chaṭṭhiyaṃ uppannacīvarassa ekādasamāruṇo cīvarakāle uṭṭhātīti āha <hi rend="bold">‘‘chaṭṭhito paṭṭhāyā’’</hi>tiādi, tena ca ‘‘dasāhānāgata’’nti vuttattā pañcamito paṭṭhāya puṇṇamito pubbe dasasu aruṇesu uṭṭhitesupi cīvaraṃ nissaggiyaṃ na hoti. Puṇṇamiyā saha ekādasa divasā labbhantīti ettakameva iminā sikkhāpadena laddhaṃ, chaṭṭhito paṭṭhāya uppannaṃ sabbacīvaraṃ paṭhamakathinasikkhāpadavaseneva yāva cīvarakālaṃ nissaggiyaṃ na hotīti dasseti.</p>

<p rend="bodytext" n="650"><hi rend="paranum">650</hi><hi rend="dot">.</hi> Idāni paṭhamakathinādisikkhāpadehi tassa tassa cīvarassa labbhamānaṃ parihāraṃ idheva ekato sampiṇḍetvā dassento <hi rend="bold">‘‘atirekacīvarassā’’</hi>tiādimāha. ‘‘Anatthate kathine ekādasadivasādhiko māso, atthate kathine ekādasadivasādhikā pañca māsā’’ti ayameva pāṭho pāḷiyā sameti. Keci pana ‘‘dasadivasādhiko māso, dasadivasādhikā pañca māsāti pāṭhena bhavitabba’’nti vadanti, taṃ na yuttaṃ, aññathā ‘‘navāhānāgata’’nti vattabbato. Yaṃ panettha <hi rend="bold">mātikāṭṭhakathāya</hi>ñca ‘‘kāmañcesa ‘dasāhaparamaṃ atirekacīvaraṃ dhāretabba’nti imināva siddho, aṭṭhuppattivasena pana apubbaṃ viya atthaṃ dassetvā sikkhāpadaṃ ṭhapita’’nti (kaṅkhā. aṭṭha. accekacīvarasikkhāpadavaṇṇanā) likhanti, taṃ pamādalikhitaṃ ‘‘pavāraṇamāsassa juṇhapakkhapañcamito paṭṭhāya uppannassa cīvarassa nidhānakālo dassito hotī’’ti (kaṅkhā. aṭṭha. accekacīvarasikkhāpadavaṇṇanā) vuttattā. Imameva ca pamādalikhitaṃ gahetvā <hi rend="bold">bhadantabuddhadattācariyena</hi> ca ‘‘parihārekamāsova, dasāhaparamo mato’’tiādi vuttanti gahetabbaṃ.</p>

<p rend="bodytext"><hi rend="bold">Accekacīvarasadise aññasmi</hi>nti pubbe adhiṭṭhite uppannakālākārādi sādisena accekacīvarasadise aññasmiṃ cīvare accekacīvarasaññāya cīvarakālaṃ atikkametīti attho. Tenevettha dukkaṭaṃ, anāpatti ca vuttā, itarathā tīsupi padesu pācittiyasseva vattabbato. Anaccekacīvarampi hi cīvarakālaṃ atikkamayato pācittiyameva accekacīvarattike viyāti daṭṭhabbaṃ. Vikappanupagapacchimappamāṇassa accekacīvarassa attano santakatā <pb ed="M" n="1.0361" />, dasāhānāgatāya kattikatemāsipuṇṇamāya uppannabhāvo, anadhiṭṭhitaavikappitatā, cīvarakālātikkamoti imānettha cattāri aṅgāni.</p>

<p rend="bodytext">Accekacīvarasikkhāpadavaṇṇanā niṭṭhitā.</p>

<p rend="title">9. Sāsaṅkasikkhāpadavaṇṇanā</p>

<p rend="bodytext" n="652-653"><hi rend="paranum">652-653</hi><hi rend="dot">.</hi> Navame <pb ed="V" n="1.0318" /> antarantarā gharametthāti <hi rend="bold">antaraghara</hi>nti gāmo vuttoti āha <hi rend="bold">‘‘antogāme’’</hi>ti. ‘‘Paṭhamaṃ jhānaṃ upasampajja viharatī’’ti (vibha. 624) imassa vibhaṅge ‘‘upasampajja’’nti sānusāraṃ uddhaṭaṃ. Taṃ sandhāyāha <hi rend="bold">‘‘upasampajjantiādīsu viyā’’</hi>ti. <hi rend="bold">Tassāpī</hi>ti ‘‘vutthavassāna’’nti vibhaṅgapadassapi. <hi rend="bold">Vutthavassāna</hi>nti ca niddhāraṇe sāmivacanaṃ, etena ca purimasikkhāpade anatthatakathinānaṃ kathinamāsepi asamādānacāro na labbhatīti siddhaṃ hoti, itarathā sikkhāpadasseva niratthakattāti daṭṭhabbaṃ.</p>

<p rend="bodytext"><hi rend="bold">Parikkhepārahaṭṭhānato</hi>ti ettha gāmapariyante ṭhitagharūpacārato paṭṭhāya eko leḍḍupāto parikkhepārahaṭṭhānaṃ nāma. <hi rend="bold">Visuddhimagge</hi>pi ‘‘aparikkhittassa paṭhamaleḍḍupātato paṭṭhāyā’’ti (visuddhi. 1.31) vuttaṃ. <hi rend="bold">Ta</hi>nti taṃ paṭhamasenāsanādiṃ. <hi rend="bold">Majjhimanikāyaṭṭhakathāyaṃ</hi> pana vihārassapi gāmasseva upacāraṃ nīharitvā ubhinnaṃ leḍḍupātānaṃ antarā minitabbanti vuttaṃ.</p>

<p rend="bodytext">‘‘Kosambiyaṃ aññataro bhikkhu gilāno hotī’’ti āgatattā <hi rend="bold">‘‘kosambakasammuti anuññātā’’</hi>ti vuttaṃ. <hi rend="bold">‘‘Ayañca pacchimadisaṃ gato hotī’’</hi>ti iminā antaraghare cīvaraṃ nikkhipitvā tasmiṃ vihāre vasantassa sakalampi cīvaramāsaṃ vippavasituṃ vaṭṭati, tato aññattha gamanakicce sati vihārato bahi chārattaṃ vippavāso anuññātoti dīpeti. Tenāha <hi rend="bold">‘‘senāsanaṃ āgantvā sattamaṃ aruṇaṃ uṭṭhāpetu’’</hi>ntiādi. <hi rend="bold">Vasitvā</hi>ti aruṇaṃ uṭṭhāpetvā. <hi rend="bold">Tatthevā</hi>ti tasmiññeva gataṭṭhāne. Aṅgāni panettha aṭṭhakathāyameva vuttāni.</p>

<p rend="centre">Sāsaṅkasikkhāpadavaṇṇanā niṭṭhitā.</p>

<p rend="title">10. Pariṇatasikkhāpadavaṇṇanā</p>

<p rend="bodytext" n="660"><hi rend="paranum">660</hi><hi rend="dot">.</hi> Dasame <pb ed="M" n="1.0362" /><hi rend="bold">ropitamālavacchato</hi>ti kenaci niyametvā ropitaṃ sandhāya vuttaṃ. Anocitaṃ milāyamānaṃ ocinitvā yattha katthaci pūjetuṃ vaṭṭati. <hi rend="bold">Ṭhitaṃ disvā</hi>ti sesakaṃ gahetvā ṭhitaṃ disvā. <hi rend="bold">Yattha icchatha, tattha dethā</hi>ti ettha niyametvā ‘‘asukassa dehī’’ti vuttepi <pb ed="V" n="1.0319" /> doso natthi ‘‘tumhākaṃ ruciyā’’ti vuttattā. Saṅghe pariṇatabhāvo, taṃ ñatvā attano pariṇāmanaṃ, paṭilābhoti imānettha tīṇi aṅgāni.</p>

<p rend="centre">Pariṇatasikkhāpadavaṇṇanā niṭṭhitā.</p>

<p rend="centre">Niṭṭhito pattavaggo tatiyo.</p>

<p rend="centre">Iti samantapāsādikāya vinayaṭṭhakathāya vimativinodaniyaṃ</p>

<p rend="centre">Tiṃsakavaṇṇanānayo niṭṭhito.</p>

<p rend="centre">Paṭhamo bhāgo niṭṭhito.</p>

</body>
<back></back>
</text>
</TEI.2>
